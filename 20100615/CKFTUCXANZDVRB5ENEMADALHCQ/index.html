<html><header><meta charset="utf-8"><title>隔牆有耳：巴士「賜座男」被起底 - 李八方</title></header><body><h1>隔牆有耳：巴士「賜座男」被起底 - 李八方</h1><p>網上討論區呢期風雲人物，梗係傳說中嘅中五「小童」。話說呢位中五仔有日搭巴士，自己坐一個位個背囊又坐一個位，有位阿伯想坐，正常人梗係收起個背囊，但阿中五仔居然係咁話「冇位」，阿伯忍唔住指住佢隔籬位問「咁呢個係乜嘢？」阿中五仔先死死地氣讓個位出嚟。<br>有位正義少女忍唔住出聲，問中五仔係咪畀咗錢買位，兩人反唇相稽一輪，中五仔即拋出本周金句「我小童！雖然我係中五」，少女唔明點解小童可以坐兩個位之際，中五仔再加多句「收聲啦！死八婆！」最後擺出港女yeah手勢。唔使問，中五仔已被起底，網友仲封佢做「賜座男」，但亦有人覺得佢似乎精神有啲問題，大家應該體諒。</p></body></html>