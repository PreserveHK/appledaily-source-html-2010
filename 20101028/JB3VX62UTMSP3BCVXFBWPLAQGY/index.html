<html><header><meta charset="utf-8"><title>隔牆有耳：陳淑莊變剩女 - 李八方</title></header><body><h1>隔牆有耳：陳淑莊變剩女 - 李八方</h1><p>公民黨議員陳淑莊Tanya係政壇新星，又有個拍拖八年男朋友英雄哥，事業愛情兩得意，可惜近日戀情生變，已經同英雄哥分手，回復單身。</p><p>感激英雄哥照顧</p><p>Tanya噚日同八方講，今次係和平分手，同舊愛再見亦是朋友，佢最感激英雄哥多年來無微不至嘅照顧，競選時忙到無時間食飯，英雄哥會送飯送湯，又會陪佢拉票，係超好男朋友。講到咁感觸，Tanya似乎唔係幾捨得呢段感情。據講兩人本月初分手，Tanya收得好埋，黨友都無察覺異樣，由於分手時正值將軍澳堆填區風波鬧大，Tanya全力跟進，有人話可能因此令佢唔得閒箍煲，慨嘆一段感情就此葬送堆填區，環境局局長邱騰華於心何忍？<br>如果命裏早注定分手，Tanya亦要收拾心情，佢噚日話現時只能寄情工作，39歲嘅佢又自嘲係剩女，暫時唔會太強求姻緣。為證明情傷復原，Tanya在八方面前講咗個爛gag，話公投時曾揚言先普選、後結婚，四叔就先抱孫，個仔後結婚。個gag雖然爛，不過八方聽完，都陪佢大笑。<br>講起分手原因，Tanya強調絕對唔係有第三者，而係佢工作實在太忙，雖然同英雄哥相處多年，兩人早有默契，但近嚟都覺得越來越難以維持下去。佢話身為直選議員，平日從早到晚開會，周末、假期都無得休息，要開居民大會、搞地區活動，而7.1、六四等日子，例牌節目係遊行集會，拍拖呢項活動，好難在時間表上佔一席位。</p><p>從政要犧牲好多</p><p>Tanya又話，即使有時間拍拖，撐枱腳時佢都掛住覆電話、睇文件，個腦塞滿工作，個心就喺立法會，形神俱無，根本唔係拍拖，對另一半好唔公平，既然係咁，兩人決定做個了斷。佢話自己感情、公職不能兼得，所以好佩服其他家庭生活美滿嘅直選議員。你睇人好啫，其實都有唔少議員離婚收場。從政要犧牲好多嘢，值唔值得，八方無從置喙，有緣嘅話，總會遇上真命天子。<br><br>mailto:pf_lee@appledaily.com</p></body></html>