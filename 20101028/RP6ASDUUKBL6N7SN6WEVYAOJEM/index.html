<html><header><meta charset="utf-8"><title>張洪年鴻文 - 左丁山</title></header><body><h1>張洪年鴻文 - 左丁山</h1><p>九月號「中大校友」季刊嘅校友捐款一欄，列出最新嘅捐款校友名單，雅虎香港老總C係中大新亞畢業生，佢睇吓捐款校友名字，低呼一聲：「乜新亞校友捐咁多？」哦，睇清楚，係噃，有較大額嘅校友捐款，即是梁英偉（新亞校董會主席）捐二百萬，新亞校友會會長陳志新捐一百萬，林榮德、王文彥兩位校董各捐一百萬，黃桂林校董捐五十萬，楊汝梅博士嘅學生捐一百萬，以上校友加埋捐咗六百五十萬元，最大嘅得益者當然係現時及將來嘅新亞學生。呢幾項捐款嘅校友都係六、七十年代嘅學生，希望二十一世紀第一個十年嘅學生到咗2040年可以捐更多錢回饋母校。</p><p>學校能有舊生捐款，固然可喜，證明學校產品能在社會上出人頭地，事業成功也。同樣可喜，彌足珍貴嘅就係同時有學生在學業成就上對世人有貢獻。新亞一九六七年中文系畢業嘅張洪年（中文大學中文系講座教授）就係一位表表者，佢曾在柏克萊教書，所著《APracticalChineseGrammar》被學術界稱譽為「巨細靡遺」之作，廣為西方研究中文嘅學者重視。今年新亞慶祝成立六十一年，適逢張校友自中大退休，新亞請佢做演講嘉賓，張教授臨別秋波，演講詞寫得非常用心（全文刊登於十月之新亞生活月刊），左丁山一再拜讀，服到五體投地，覺得所有中大學生校友，特別係新亞人，都應該讀一讀，欣賞張教授嘅文采與對新亞嘅感情。佢講在天人合一亭感覺到嘅浪漫，引伸到「人不浪漫枉少年」，以至上一代學人之浪漫情懷與執着，到今天學生讀大學的目的，內有深意。試看一小段：「整個校園最美的一塊福地在哪裡？也許各人有各人的喜愛。我自己最鍾愛的是新亞書院背後的天人合一亭。有識之士，擇地山坡，闢土為塘，半圓的淺水曲池，圍繞著百年老樹，鬱蒼蒼的樹蔭底下，風起處，水波漣漪，輕輕地向外蔓延，一水連天。吐露港外，朝霞夕輝，頓時盡在眼前腳下。池的外沿，有裙帶小徑，人立其上，前面的池，背後的海，連接成片，共長天一色。在小徑上緩步慢行，恍如在水中央，凌波細步，其優雅嫺靜，非人間世可言。諸位曾經去過，自然明白，沒有去過的，請會後務必過去看看。對於什麼叫做天人合一，自然會別有領會。同學們都知道，黃昏時分，新月初上的晚上，在那裡散步，意境最是浪漫。」<br>張教授大概有六十五歲，不時在耳仔戴上小耳環，頭髮濃密只有華髮少許，望之如知天命之年，今自中大引退，校園內少了一位浪漫人物，惜哉。</p></body></html>