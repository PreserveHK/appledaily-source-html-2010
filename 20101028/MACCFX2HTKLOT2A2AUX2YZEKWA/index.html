<html><header><meta charset="utf-8"><title>PENTAX×Nanoblock　好砌得！</title></header><body><h1>PENTAX×Nanoblock　好砌得！</h1><p>少女們總愛將閃石、貼紙左貼右貼，手機、相機、遊戲機統統唔放過。無他!想部機可愛啲，又唔使同人撞款囉，要將Kawaii升級，用「砌」嘅更有立體手感，PENTAXcrossoverNanoblock，砌上熊貓、小狗，仲可以DIY發揮創意，想同人撞款都幾難。<br><br>記者：符樂<br>攝影：王文忠</p><p>綠白機殼任砌</p><p>見到五顏六色的積膠，以為Lego都嚟出相機？非也！佢叫做Nanoblock，比Lego細好多o架！PENTAX同Nanoblock合作推出NB1000，機殼本身已經係Nanoblock，綠白兩種顏色，隨機附送一套積膠。綠色Safari，跟機送獅子；白色Monotone送你單車一架，這兩款是專為NB1000而設計，不作零售。<br>將佢成件砌上去又得，拆件DIY重新搞作一樣掂！唔夠零件仲可以另買積膠砌大佢，小狗、長頸鹿、狐狸，唔鍾意動物，揀部鋼琴、小提琴甚至巴黎鐵塔一樣有，但小心砌得太誇，部相機會拮手。</p><p>9種濾鏡　玩得又影得</p><p>NB1000外表雖玩嘢，但影相功能都幾全面，機身內置9種濾鏡，包括懷舊、柔和、魚眼、星星鏡等；最詭異的地方，係相機個Look已經夠玩具，機身竟內置玩具相機模式，拎住佢影玩具唔知係咪有Feel啲呢？濾鏡用法，是影相後再加上去的，即係話同一張相，可以分別加上不同的濾鏡效果，㩒幾下就搞掂，快過用Photoshop。</p><p>Nanoblock小知識</p><p>Nanoblock來自日本Kawada玩具公司，是全球最細積膠玩具；最細的只有4×4×5mm，比傳統的積膠Lego細了一大半。<br>由於體積細，所以好考大家手指靈活度、眼力及耐性。咪以為佢只有一塊塊的積膠，不同主題的「人仔」佢都有，例如：愛神、婚禮、生日等，大時大節送禮物又多個選擇！
</p><p>查詢：新華行（25281076）</p><p>KawaiiDC試砌！</p><p>Profile</p><p>感光元件：1,400萬像素CCD<br>記憶卡：SD/SDHC<br>屏幕：3"<br>相片：JPEG<br>影片：1,080×720/30fps<br>感光度：ISO100-6400<br>體積：92×56×22.5mm（包括鏡頭深度）<br>重量：129g（包含電池及記憶卡）<br>查詢：捷成洋行（29262300）</p></body></html>