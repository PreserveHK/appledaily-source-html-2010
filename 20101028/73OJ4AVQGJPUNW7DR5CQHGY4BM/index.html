<html><header><meta charset="utf-8"><title>中環在線：大凌張做超人債主 - 李華華</title></header><body><h1>中環在線：大凌張做超人債主 - 李華華</h1><p>人稱「大凌張」嘅股壇中人張志誠，佢做大股東嘅大凌集團（211），唔經唔覺都已經停咗牌成六年半，但咪以為咁就一沉不起，查實仲有新嘅搞作，仲有繼續投資，買吓嘢o架！<br>話說近排唔少公司發債集資，超人李嘉誠旗下和黃（013）都跟風，發行咗一批總值20億美金嘅永久資本證券，票面年息都有成6厘，咁好息，連大凌集團都落叠，認購咗些少。<br>而大凌噚晚就特登出咗通告，話自己做咗超人嘅債主，之但係睇真啲，集團只係買咗130萬美金，即約1014萬元港紙，佔成批債都唔夠0.07%，真係雞膆咁多！集團喺通告度又話，呢批債券票面息率高過本港大銀行嘅定期存款利率，係投資嘅良機，仲話買咗可以改善集團營運資金，但要留意，其實和黃都未正式公佈呢次發債詳情，大凌爆響口，唔知有冇咩唔妥呢?</p></body></html>