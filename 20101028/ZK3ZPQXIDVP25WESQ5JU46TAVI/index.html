<html><header><meta charset="utf-8"><title>娛圈代母熱王喜：我都想生　馬仔：我接受到</title></header><body><h1>娛圈代母熱<br>王喜：我都想生　馬仔：我接受到</h1><p>富商李兆基（四叔）的未婚長子李家傑買卵借肚產子，由代母誕下三胞胎，事件哄動全城，對一班唔多願結婚，但想傳宗接代的娛圈王老五來說，絕對是天大喜訊，無綫王老五小生王喜和馬浚偉都異口同聲恭賀李家傑外，還羨慕不已，王喜心郁郁想搵代母產子，坦言：「我都想生！」而馬仔則表示會先靠自己的能力生仔，但也接受代母產子。</p><p>坐擁三千億元王國的恒基地產主席李兆基，其未婚長子李家傑買卵借肚產子，今年7月於美國由代母誕下三胞胎兒子，李家傑忽然榮升做三子之父轟動全城，加上李家傑有機成為無綫的未來老闆，其喜訊即成為娛圈的熱門話題，特別對一眾不願結婚，但想傳宗接代的圈中王老五來說是天大喜訊，即時令娛圈掀起一股代母熱潮。</p><p>王喜賀李家一索三傑</p><p>無綫王老五小生包括43歲的王喜和39歲的馬浚偉，昨日不約而同恭賀李家傑榮升老竇，王喜昨於電話中說：「李家一索三傑，係非常值得恭喜嘅事，好羨慕囉。」問他會否考慮請代母產子？他笑說：「我都想生但冇錢養，搵到贊助商養仔就多多都生。」至於家人曾否催他早日結婚生仔？王喜則說：「生唔生係我決定，同屋企人無關。」<br>馬浚偉也透過電話說：「搵代母生仔呢樣嘢係睇個人，我好鍾意小朋友，如果第日真係結婚，亦好希望生小朋友，不過我會先用原始同自然嘅方法，如果嘗試過都唔得，而科技可以幫到，當事人又舒服嘅話，冇乜所謂，我接受到。」有指代母產子或成為趨勢，馬仔說：「呢個係一個科技嘅演變，好個人主義，好難評論支唔支持，譬如會有啲不育夫妻用呢個方法生BB，又唔係殺人放火傷天害理，有新生命來臨梗開心o架。」<br>47歲的形象指導張學潤（NelNel）坦言年輕時曾想找代母生子，不過他覺得養小朋友要花很多心思及金錢，所以要慎重考慮，他說：「自己好重視事業，所以擱置，咁大年紀就唔做，李家傑生十個就唔怕，佢大把錢。」</p><p>楊其龍擬炮製龍鳳胎</p><p>另一鑽石王老五王賢誌亦謂可接受代母產子，他說：「我幾享受家自由自在嘅生活，突然有個BB會好煩，我兩個妹最近都湊小朋友，睇到佢哋好多嘢要搞，人生所有嘢都要掟埋一邊。有時間唔中自己有個諗法，人大啦，有下一代無疑有寄託，但冇所謂啦，阿妹嘅細路同我都有血緣關係。」40歲的他更斷言代母產子必定成為潮流：「一定會，世界不停變，大家會越嚟越接受新嘢。」<br>至於43歲的楊其龍（Gilbert）雖然外表花弗唔定性，但原來他每年生日願望都是希望早日成家立室，加上今年嫲嫲過世的打擊下，令他更加決心要傳宗接代，他昨日接受電話訪問時直認有借肚產子的打算，還反問記者是否可取得聯絡方法，似乎求子心切，他承認身為長子壓力甚大，並說：「我又唔知自己幾時搵到適合對象同結婚，趁後生，最保險嘅方法就係搵代母，我家已減少夜蒲，本身又鍾意小朋友，應該會去美國搞，不過就未必搵中國人，可能搵番鬼妹，自己仔女都鍾意，不過鍾意女多啲，最好一男一女龍鳳胎。」<br>採訪：丁寧</p></body></html>