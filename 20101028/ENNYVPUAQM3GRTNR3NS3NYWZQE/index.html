<html><header><meta charset="utf-8"><title>女人天下中環在線--女股神撐股神　劉央：爆胎比亞迪炒得過 - 李華華</title></header><body><h1>女人天下<br>中環在線--女股神撐股神　劉央：爆胎比亞迪炒得過 - 李華華</h1><p>有「股神」畢菲特照住嘅比亞迪（1211）第三季業績爆胎險炒車，無數嘅股神信徒忐忑不安，到底呢隻神級車股點玩落去?係咪要學股神咁愛佢一生一世?華華惟有竭盡所能幫大家搵「女股神」、西京投資主席劉央指點吓迷津!</p><p>40蚊會有支持</p><p>劉央噚日出席理士國際（842）投資者推介會之後就話，比亞迪係隻完美嘅炒股（Perfecttrading），原因係市值大、流通量又多，再加埋畢菲特咁趣味性嘅故事。咁點玩法呢?佢話對上一次6、7月份，喺45蚊左右買入比亞迪，等升到58蚊沽出；到呢一次「爆胎」事件，佢相信比亞迪會喺40蚊水位有支持；而理據係比亞迪主營業務唔錯，又喺中國做生意，之不過咁，仍要睇大環境同政治因素。各位「1211車隊」成員不妨參考吓。<br>劉央一向好「豪」，畀咁多記者圍住嚟問，點會淨講一隻股咁Dry!佢仲講吓近排啲新股，話大家熱捧嘅四環醫藥（460）管理層定價過於進取，嫌太貴所以冇買；因為佢相信Mark價咁高有機會跌落嚟，到時再買都未遲，佢作為一個價值投資者，未必一定要喺招股嗰陣買新股，二手市場買入都一樣，好似10月頭掛牌嘅融創中國（1918），喺IPO嗰陣以2000萬美金認購，但上市後一直潛水，至今都未返過家鄉（招股價3.48元），佢認為跌到得個3倍市盈率，已經差不多係極限，未來只會有增長空間，所以佢又已經增持咗一批貨！至於噚日佢現身撐場嘅電池股理士國際，佢就掟咗3000萬美金入飛。<br>「女股神」最後仲話，大家記住炒股唔炒市呀！<br><br>李華華<br>mailto:LiWaWa@AppleDaily.com</p></body></html>