<html><header><meta charset="utf-8"><title>六嬸親信彈林峯唔掂</title></header><body><h1>六嬸親信彈林峯唔掂</h1><p>六嬸方逸華近月面對李兆基家族收購無綫及總經理陳志雲涉貪風波，相信定必十分忙碌，沒想到連六嬸親信、邵氏高層黃家禧前晚也在邵氏新片《抱抱俏佳人》活動上酒後吐真言，直指無綫自捧天王林峯主演的電影《翡翠明珠》票房大崩壞，全因林峯電影市場唔掂。</p><p>無綫今年出盡全力歌影視三線硬谷「親生仔」林峯上位，先將《勁歌》亞太區最受歡迎香港男歌星獎送給他，繼而安排他夥拍蔡卓妍拍攝電影《翡翠明珠》及與楊千嬅合演邵氏新片《抱抱俏佳人》，可惜林峯出師不利，《翡》片早前上畫票房僅收315萬，成績慘淡。</p><p>「喺市場上未企得穩」</p><p>前晚林峯和千嬅到澳門宣傳《抱抱俏佳人》，身為六嬸親信的邵氏電影創作總監黃家禧飲大兩杯，主動走到記者席搭訕，向來慎言的他一反常態，直指林峯電影市場唔掂，他說：「《翡翠明珠》票房係好差，係失敗，但故事係得o架，只係我哋冇睇到林峯喺電影嘅市場上未企得穩，其實佢喺《抱抱俏佳人》做得唔錯o架，贏輸唔緊要，盡力做就得。」<br>黃家禧自認要為《翡》片失利負責，故近日邵氏開拍由曾志偉、林峯、林欣彤、吳君如及無綫小生花旦演出的賀歲片《我愛香港》，黃家禧就形容被六嬸以另類方法激勵，卻令志偉一度辭演，黃家禧說：「片名《我愛香港》係老土咗啲，東南亞嗰邊都覺得太香港唔鍾意。」</p><p>爆志偉六嬸唔啱key</p><p>黃家禧說：「志偉今日12點話唔拍呀，原因係我老細（六嬸）唔同意屋邨題材，但志偉同我都好鍾意，屋邨題材係好多時下人嘅關注。後來老細話『照去啦，都可以去，但我唔buy。』」<br>黃家禧續說：「志偉同我講好難做，拍得好就剃老細眼眉，唔得嘅話就變咗老細睇法啱，咁佢以後點再拍戲呢？會無地自容。後來我寫信畀志偉陳述利害，家唔搞損失會好大，後來志偉拍心口繼續去，仲話要將封信裱起用嚟提醒自己。」<br>志偉昨在海南島出席高球慈善活動時，得悉黃家禧酒後吐真言，他說：「佢真係飲爆咗，件事係六嬸覺得套戲唔夠瘋狂好笑，我就想着重香港情懷，我哋解釋畀六嬸聽後，家一人讓一步，會開拍嘅。」<br>黃家禧是六嬸表弟，在行內無人不識，在邵氏工作的30多年間，監製過逾200部電影。<br>採訪：何慧斯<br>攝影：黃文偉</p></body></html>