<html><header><meta charset="utf-8"><title>亞特蘭大試X3　升偈擴空變大人</title></header><body><h1>亞特蘭大試X3　升偈擴空變大人</h1><p>寶馬X1新上場，X3唔再係最小巧X車款，2011新版索性玩大佢，拉長增高擴展車廂空間，引擎升級上到306匹，整個車格儼如細路變大人，搭埋全新8速波箱及四驅，遊走美國亞特蘭大的迂迴山路或塞車公路，一樣坐得舒服揸得貼服。<br><br>記者、攝影：徐影龍<br>鳴謝：BMWHK</p><p>體積加大更闊落</p><p>自03年面世後，X3全球銷量已超過50萬部，係時候大幅進化，滿足一下越積越多嘅Fans層。BMW遠赴美國搞新車發佈，集合全球傳媒，最親切係中港台夾埋有成十幾人，圍住酒店門口嗰26部全新X3，一齊評頭品足一番，雖兩岸三地口味不盡相同，但不約而同喜歡新車「膨脹升Grade」嘅方向。<br>膨脹者，乃指底盤拉長、車殼加大，軸距由2,795mm升至2,810mm，咪睇小長咗嘅15mm，計埋長闊高，整體比舊款大咗半個碼，外形望落霸氣咗，內櫳坐落寬敞咗，尾廂空間達到550公升，放低尾排座椅更達到1,600公升，豈止大碗飯三碗都吞得落呀，直情連碗櫃雪櫃都啃得晒！<br>難得依然肌肉感滿載，唔會變得肥腫難分，車頭平直尾部稍向上揚，極具撲前之勢。改得最靚係頭燈，又大又精靈，燈頂加入金屬「眼眉」，配襯經典「天使之眼」燈環，套用台灣朋友評語：「一整個帥到不行！」</p><p>1,200轉已嚟料</p><p>明年到港嘅X3，屬35i型號，跟X5嘅35i型號都係用同一副3,000cc直六偈，配落身材較小又較輕嘅X3度，輸出力度同扭力變得更鬆動有幹勁。<br>嚟到亞特蘭大試車，猶記得96年就係靠風之后李麗珊，喺呢度為香港摘下歷史性奧運金牌。香港嘅運動員當然唔係垃圾，但為咗證明自己都唔係「臘鴨」，試車時當然唔會龜速遊車河。<br>喺鬧市Peachtree塞完車後，進入85號公路直駛至Fairburn山區，漫長山路有齊直路加速、頻密彎位，以及上落差頗大嘅坡段，都可以好好發揮TwinPowerTurbo雙渦流嘅爆發力，最重要係1,200轉已達400Nm扭力，加上xDrive智能全時四驅同改良懸掛系統，的確輕踏油門已有足夠Power逃離彎心，喺總長超過200公里嘅試車路段，On-Road表現已屬無可挑剔。至於Off-Road？我哋玩得仲激，詳情留意《夠Car事》嚟緊嘅報道。</p><p>BMWX3xDrive35i規格</p><p>引擎：2,979cc直六Turbo<br>馬力：306ps/5,800rpm<br>扭力：400Nm/1,200-5,000rpm<br>傳動：8速+/-波箱、四驅<br>售價及到港日期：待定<br>查詢：BMWHK（31299000）</p></body></html>