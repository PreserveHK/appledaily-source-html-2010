<html><header><meta charset="utf-8"><title>NokiaX5-01　轉歌輪盤</title></header><body><h1>NokiaX5-01　轉歌輪盤</h1><p>轉轉轉！新年想用風車轉個靚運，Nokia新機X5-01都話要轉！外形的骰可愛，放喺枱轉個靚Round，就可以隨機轉歌，好玩程度簡直係俄羅斯輪盤──估佢唔到囉！但話時話，點解唔Set去Random呢？問吓、得個知啫！<br><br>記者：許福合<br>攝影：譚盈傑、林栢鈞<br>Model：CeciTai@PureModels</p><p>滑蓋鍵盤</p><p>時下興出方形手機？繼Moto早前推出嘅Flipout後，Nokia新機X5-01又玩「正方」，機身細到可以收入掌心，有需要時可將鍵盤拉出嚟，滑蓋式設計，唔玩花臣，勝在實用，不過QWERTY掣就略嫌細粒啲，似乎啱女士用多啲喎！<br>雖然機身方方正正，不過配搭個芒並非正方！行2.36"（320×240）長方形顯示，當拉出鍵盤後，極有BlackBerry味道。不過屏幕竟然無得Touch！有啲意外之餘，操作亦要回歸傳統，所以芒底除咗多個方向掣外，左右邊分別各有3粒操作鍵，如此緊密嘅編排，仲唔係專為手指纖細嘅女士們而設？</p><p>自轉聽歌</p><p>系統用S60第三版……唔使轉頁住！雖然X5-01功能大致上與其他S60手機一樣，不過此機有個動感轉歌功能，玩落又幾過癮。使用嘅時候好簡單，只要當聽緊歌中途，轉動機身，手機內置《SupriseMe!》程式，Feel到轉動就會自動跳歌，轉歌前會聽到一下類似走音嘅怪聲，都幾搞鬼！<br>不過轉得多，最擔心梗係機底受唔受得住，好彩機蓋使用不銹鋼，耐磨能力應唔錯，啱晒佢玩「桌上舞」！其實，如果你唔係Apps迷狂，X5-01對基本網絡應用如facebook、twitter、Gmail等應用都無問題，亦可從Nokia自家Ovi商店下載遊戲及程式，最重要仲係機價只需$1,798，算係交足貨喇！</p><p>實測!木枱試轉</p><p>試用時專程搵嚟一張木枱，將X5-01放上去轉，不用好大力，大約轉咗2秒左右，就會聽到「走音」轉歌聲，跟住就會畫面連封面轉成另一首歌。</p><p>Profile</p><p>網絡：WCDMA900/1900/2100<br>系統：S603.2.3<br>屏幕：2.36"/QVGA<br>儲存：內置200MB/microSD<br>鏡頭：500萬像素<br>備用/通話時間：16日/3.5小時<br>顏色：天藍/石墨黑/粉紅色<br>體積：74.3×66.44×16.85mm<br>重量：129g<br>查詢：Nokia（21366338）</p></body></html>