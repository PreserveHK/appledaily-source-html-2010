<html><header><meta charset="utf-8"><title>青心直說：內地樓價平=何不食肉糜？ - 胡孟青</title></header><body><h1>青心直說：內地樓價平=何不食肉糜？ - 胡孟青</h1><p>大陸樓價唔單止唔貴，而且係平，呢句聽落去好豪氣，再者以「工資升幅高於樓價」作為單一指標，其實當中出現3個好大謬誤。<br>第1個就係呢位基金經理嘅明星分析員，未有提及所指大陸樓係邊種樓盤，抑或係所有嘅樓都咁平，當中又唔知是否包括每平方米十幾萬人民幣之上海最貴別墅世茂佘山莊園或者最貴樓盤湯臣一品；第2個謬誤係工資水平，中國人均GDP只有3千幾美元，當中貧富懸殊，然則工資升幅究竟係由邊個水平起步，一線城市打工皇帝工資隨時較香港同級職能有過之而無不及，尤其是與品牌營銷相關的主管級職位，往往出現搶人情況，熟國情具營銷經驗者隨時月薪4至5萬元人民幣亦時有聽聞，勁過一個初入行分析員。</p><p>貧富懸殊差距擴大</p><p>可以咁睇，你買得起而又捨得買就唔叫做貴，或者可以好似女同胞掃袋咁豪掃樓盤，搵隻手指篤吓就一間，完全唔使睇價錢。有行家好早就標榜自己在大陸有幾個中山雅居樂單位，當年間間都係約40萬元人仔，已經可以好豪咁吹俾人聽我在大陸有度假別墅，依家賣番出去都唔係賺好多，皆因位處郊區樓齡有番咁上下，還有中國地方大，周圍新盤繼續冒起，此可以引伸至第3個謬誤，閣下所指樓價超級平，係唔係指幾十萬一間嘅中山星辰花園或者雅居樂呢？<br>人行發佈第4季度調查報告及社科院發佈之《社會藍皮書》雙雙顯示通脹升溫導致經濟過熱風險累積，貧富懸殊差距擴大，反映社會總收入差距之堅尼系數一直擴大且已屆0.5之危險水平。然則就用內地人均收入計及每月供款佔薪金水平及需要幾多年工資唔食唔着才買得起一層樓，咁就唔係咁簡單一條數一句話唔貴就「過骨」。明星之所以成為紅星，全賴有自己個電視台開劇力捧，電視台需要有紅得起嘅明星，廣告時段才有叫座。<br><br>胡孟青<br>作者為獨立股評人</p></body></html>