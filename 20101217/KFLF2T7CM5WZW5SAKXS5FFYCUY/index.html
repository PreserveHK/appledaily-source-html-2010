<html><header><meta charset="utf-8"><title>陳法拉釣得金龜「好知足」</title></header><body><h1>陳法拉釣得金龜「好知足」</h1><p>陳法拉近年愛情事業兩得意，除與Neway太子爺薛世恒蜜運之外，早前她於台慶頒獎禮第二次勇奪最佳女配角獎，近日無綫播出新劇《誘情轉駁》更擔正女主角，正式向女主角之路邁進。</p><p>陳法拉自選美出身後，一直以樣貌及身材突圍而出，近年終憑演技備受無綫力捧，但一直屈居女配角之列，難得近日播出的新劇《誘情轉駁》擔正女主角，法拉直言又驚又喜，她說：「雖然拍咗好多套劇，但真係擔正就真係今次，所以好緊張，希望觀眾接受到我做女主角，同埋會收視高企啦。」</p><p>沒有刻意識有錢人</p><p>陳法拉於劇中飾演拜金女，後來經歷過風浪後有所體會，最後成功改好。現實中的她被指已釣得金龜婿薛世恒，但她表示感情向來都隨緣，亦沒有刻意要識有錢人，故她強調本身絕非拜金女，她說：「由細到大屋企算係小康之家，而且又管得好嚴，所以讀書時唔會有好多零用錢，但都會好珍惜同知足。」<br>劇中陳法拉大跳鋼管舞，幸好她本身有舞蹈底子，她說：「劇中我會跳鋼管舞，都學咗兩堂，老師都話我學得好快手，不過拍完之後對手都損晒，因為要用好大力去握住條鋼管，真係唔係想像中咁易，不過都好玩o架！」</p><p>「擔正壓力更加大」</p><p>陳法拉在劇中與馬浚偉飾演情侶，兩人更會有親吻戲，她說：「其實同馬仔已經第四次合作，之前三次佢都係做我阿哥，今次做情侶，所以初初拍時感覺上都怪怪哋，始終大家好似兄妹咁，初頭大家都笑咗出嚟，好彩之後都慣咗。」<br>對於自己當年以演壞女人起家，問到會否再演壞女人角色，她說：「根本冇得我揀，作為一個演員係要試唔同角色，我唔想被定型咗喺乖乖女同好可憐嘅角色，總之有得發揮嘅角色我都想演。」<br>台慶頒獎禮已曲終人散，陳法拉奪得最佳女配角獎，問到第二次奪該獎會否感壓力？她說：「我覺得攞咗兩次真係要向女主角邁進，之前做配角都有好大責任，今次仲擔正，當然責任同壓力就更加大。」<br>若奪得視后獎，陳法拉會否宣佈婚訊？她說：「攞獎同結婚係兩回事，唔可以拉埋一齊講，真係工作還工作，唔可以俾兩者互相影響。」陳法拉表示奪獎後未有大事慶祝，她說：「都冇乜慶祝，過咗去就過咗去，本身對獎項唔會諗太多，始終自己都係想多啲好戲畀觀眾睇，只不過公佈名單之後報道多咗，所以令自己更加有壓力。」</p><p>「原來我人緣唔差」</p><p>原來陳法拉於頒獎禮當晚最開心是宣佈奪獎一刻，她說：「因為個個都嚟攬我恭喜我，真係好熱情，原來我嘅人緣都唔係太差。」<br>採訪：王崇穎　攝影：陳順禎<br>髮型：LingofPrivatei.<br>服裝提供：GUESS</p></body></html>