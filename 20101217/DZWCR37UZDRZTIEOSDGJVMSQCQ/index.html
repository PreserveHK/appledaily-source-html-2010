<html><header><meta charset="utf-8"><title>中環在線：瑞銀逼女員工着肉色內衣 - 李華華</title></header><body><h1>中環在線：瑞銀逼女員工着肉色內衣 - 李華華</h1><p>喺呢個地球上面，瑞士人可能係最得閒同最無聊嘅！睇吓下面段新聞就知……<br>話說瑞銀近排出咗本有成44頁厚、水蛇春咁長嘅「員工衣着指引」，應該係想將瑞士當地嘅前線職員，打造成最專業嘅銀行代表！<br>根據指引，女職員以後套suit，只可揀黑、灰同海軍藍三種顏色，條裙仲一定要及膝；管外面都不特止，佢連裏面都要管埋，上衫唔可以太緊、內衣（應該係指個bra喇！）一定要肉色！至於女人嘅好朋友──珠寶首飾，就最多只可以戴7件！<br>即刻可以想像到，今後瑞銀裏面，撞口撞面都係黑灰藍，唔會再見到恤衫就快掙爆鈕，又或者至潮嘅白衫襯黑bra場面。銀行嘅氣氛，就會悶到好似北韓，又或者未開放之前嘅中國咁！<br>至於話唔可以戴多過7件首飾，well，返工都有成7件「堅」嘅行頭，咁個女人都應該唔使做喇！如果話將7件朱義盛放上身，亦好少人會咁做！不過，呢頭要大家着到咁土（你可以話端莊嘅），嗰頭又要大家搽香水，咁即係想點呢？搽香水好sexyo架嘛！</p><p>食完煙要即刻刷牙</p><p>男職員又點呀？着衫方面無咩規限，只係唔可以戴多過3件飾物！well，對於一般男人嚟講，所謂飾物，通常係得一隻手錶；結咗婚嘅就多一隻戒指；一般都唔多過3件嘅！<br>另外，男女員工仲要避免身上有異味，瑞銀建議啲同事喺食午飯嗰陣，要避免揀啲氣味強烈嘅食物；而食完煙嘅話，就更加要即刻刷牙！<br>唔知瑞銀會唔會嚴到每朝整個訓導主任企喺門口檢查「校服」咁呢？</p><p>男職員</p><p>1.套suit只可以揀黑、灰同海軍藍三種顏色</p><p>2.最多只可以佩戴3件珠寶首飾</p><p>3.食午飯避免揀氣味強烈嘅食物</p><p>4.食完煙要即刻刷牙</p><p>女職員</p><p>1.套suit只可以揀黑、灰同海軍藍三種顏色，條裙一定要及膝</p><p>2.上衫唔可以太緊、內衣一定要肉色</p><p>3.最多只可佩戴7件珠寶首飾</p><p>4.每日朝早要搽香水</p><p>5.食午飯避免揀氣味強烈嘅食物</p><p>6.食完煙要即刻刷牙<br><br>李華華<br>mailto:LiWaWa@AppleDaily.com</p></body></html>