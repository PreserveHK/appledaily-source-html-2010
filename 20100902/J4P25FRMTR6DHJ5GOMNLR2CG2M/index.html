<html><header><meta charset="utf-8"><title>首創半透明反光鏡　影芭蕾Sharp不停</title></header><body><h1>首創半透明反光鏡　影芭蕾Sharp不停</h1><p>迷你單反雖甚得潮人歡心，連SONY亦要加入戰團；但專業級玩家，α單反先至係佢哋最愛，最新型號α55外形雖無大突破，但使用新半透明式反光鏡技術，自動對焦更可靠之餘，拍片時即使跳住舞都唔怕失焦，包Sharp！<br><br>記者：許福合<br>攝影：陳陶鈞</p><p>半透明式反光鏡</p><p>α55具備首創半透明式反光鏡技術，雖然個樣差唔多，但體形已比傳統單反細些少；新技術是以固定式半透明反光鏡盒，代替傳統活動式設計，光線可穿透鏡片直達感光元件，可大為提高對焦速度，做到實時AF對焦，α55連拍達10FPS，而且係每張相都有AF，與高階單反真可一拼。<br>新技術同時亦應用在影片拍攝上，當拍高清影片時，亦可做到準確自動對焦，筆者試過拍攝芭蕾舞，即使轉咗幾個圈，都仍然無失焦，臉部五官仍然好Sharp，感覺比大部份手提攝錄機效果更好。</p><p>α機首配GPS</p><p>機背3吋92萬像素屏幕，畫面銳利之餘，更可作上下及270度轉動，無論拍片定影相，都相當實用。α55加入時下潮玩的3D全景相功能，只要對景物一掃就可製成3D全景相，不過要睇番立體效果，就須要經HDMI駁3DTV。<br>新機使用15點自動對焦，並細分為3個十字對焦區，對焦快捷又靈活。要相片清啲可使用Multi-FrameNR，佢會將6張相片進行合成，從而達到減噪效果，適合用來拍攝夜景相片。α55係首部α相機內置GPS全球定位，管理相片時可作地點分類，旅行影相最啱。</p><p>相片測試<br>10FPS連拍</p><p>連拍10張相，抽其中3張作Sample，留意臉部相當Sharp，連拍對焦極有水準。</p><p>一掃全景</p><p>使用上認真無得彈，一掃就影到，不過合成時，部份位置仍有瑕疵。</p><p>Profile</p><p>感光元件：1,620萬像素ExmorAPSHDCMOS<br>感光度：ISO100-12,800（Hi25,600）<br>快門速度：30-1/4,000秒<br>連拍：10FPS<br>屏幕：3吋92萬像素LCD<br>錄影：1,920×1,080＠50iAVCHD<br>記憶卡：SDHC/SDXC/SD/MSDuo<br>體積：124.4×92×84.7mm<br>重量：約500g<br>查詢：SONY（23452966）</p><p>同場加映平玩α580</p><p>同場仲有部α580新推，定位差唔多，對焦系統亦係15點加3個十字對焦，不過α580就使用傳統式單鏡反光系統，屏幕只能上下反轉，同樣可以攝錄高清1,920×1,080i影片，最高連拍速度可達7FPS，亦都唔錯。</p></body></html>