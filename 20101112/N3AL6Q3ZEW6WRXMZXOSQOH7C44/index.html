<html><header><meta charset="utf-8"><title>Move出狠招　肉彈打黑拳</title></header><body><h1>Move出狠招　肉彈打黑拳</h1><p>打爆電視歷史時刻又到喇！今次係PS3Move帶大家打黑拳，舊體感橫、直、勾拳只係小朋友打交，《TheFight：LightsOut》話畀大家知，玩埋舂頭批踭、過肩摔都仲得！呢期公私諸事不順？上網睇埋《肉彈》試片，幫你上堂發洩、出氣深造班！<br><br>記者：許福合<br>攝影：陳盛臣<br>Model：Betrys@GME</p><p>喪賭黑拳</p><p>仲記得《TheFight：LightsOut》早前在東京遊戲展展出時，有個好正嘅日本名──《肉彈》，不過正式來到香港，就無採用，只係用番英文正名，感覺有啲失望，哈！<br>當然，用咩名唔會影響到遊戲性，《TheFight》係一款Move體感遊戲，想享受拳拳到肉嘅快感，用家就要預備Move喇！講真，呢隻Game幾易學、又易上手，因為基本上識得用拳頭舂人嘅都會識玩，只要左右手各揸一支Move控制器，就可以揮動拳頭打對手。而遊戲中嘅玩家，會係一個打黑巿拳嘅拳手，每局開始前都可以落注賭錢，有咗錢又可以買更好嘅訓練道具，再去挑戰難度更高嘅對手。</p><p>茅招惡搞</p><p>《TheFight》易學，但絕對難精！初期嘅對手，唔使多研究，幾招花拳繡腿都有機會打贏。但對手會越來越強，而且仲會出茅招，變成摔角一樣，無乜規則限制。而玩家只要打贏幾個對手，就有機會深造，可以學習絕招。<br>最基本拳法，直拳同勾拳，就只需要揸住手掣打出，試玩時就學到鎚擊同批踭，出招時按住Move按鍵，鎚擊會舂對手個頭，而批踭就專打人心口，應係幾常用嘅茅招！除咗打之外，仲可以閃避，只要將兩個Move手掣拍埋，左右擺動就會做出閃躲。之後仲有機會學到過肩摔，鎖頸等強招，仲唔係變成摔角？</p><p>四大狠招<br>直拳</p><p>直拳同勾拳都係基本動作，揸住手掣順住出招即可。</p><p>鎚擊</p><p>按住Move掣，再提高手臂揮打，角色就會使用鎚擊打對方頭部。</p><p>批踭</p><p>批踭出招同真實動作有啲唔同，按住Move掣，再做出近似勾拳動作，就會手踭打人。</p><p>閃避</p><p>將兩個手掣拍埋，向左或右擺動，角色就會跟住方向閃避。</p><p>玩後感<br>發洩減肥佳品</p><p>基本上操作方面唔錯，除咗無打中嘢快感外，將對手幻想成仇口，發洩認真一流。不過打兩回合後，包你氣喘如牛，好似落場跑幾圈一樣！絕對係KickBoxing級，發洩、減肥佳品。</p><p>Profile</p><p>主機：PS3＋Move	<br>開發：XDEV<br>類型：動作<br>遊戲人數：1-2人<br>售價：$298<br>推出日期：11月18日<br>查詢：PlayStation（23412356）</p></body></html>