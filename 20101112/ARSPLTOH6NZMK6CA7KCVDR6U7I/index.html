<html><header><meta charset="utf-8"><title>無綫視帝視后爭霸戰陳豪阿佘勢壓祥仔雯女</title></header><body><h1>無綫視帝視后爭霸戰<br>陳豪阿佘勢壓祥仔雯女</h1><p>無綫《萬千星輝頒獎典禮2010》將於下月5日舉行，昨日公佈各獎項提名名單。一如所料，由兩齣人氣劇《公主嫁到》及《巾幗梟雄之義海豪情》玩晒，巴辣昭陽佘詩曼單挑霸氣九妹鄧萃雯爭視后，本報記者昨日率先進行街訪，結果阿佘先勝一仗。至於視帝則是陳豪和黎耀祥之爭，但近日坊間有指祥仔演劉醒由爆火變過火，難怪他說：「今年都唔知會唔會食白果。」</p><p>無綫昨日於將軍澳電視廣播城舉行《萬千星輝頒獎典禮2010》記者會，公佈各大獎項提名名單。今年頒發共15個獎項，當中以《公主嫁到》獲12項提名最威，僅次是9項提名的《巾幗梟雄之義海豪情》。昨日出席藝員有黎耀祥、黃日華、鄭則士及汪明荃（阿姐）等，佘詩曼和鄧萃雯因在內地拍劇未有到場。</p><p>雯女霸氣欠突破</p><p>最矚目的視帝視后獎各有15人提名（詳見附表），但勢屬阿佘和雯女、祥仔和陳豪之爭。去年雯女憑《巾幗梟雄》KO阿佘的《宮心計》封后，今次兩人再PK，由阿佘在《公主嫁到》飾演的昭陽公主單挑雯女《義海豪情》的霸氣九妹。不過雯女上次扮四奶奶已強勢初露，其角色性格與九妹近似，故欠突破；反而阿佘由劉三好的嬌柔溫婉，轉形為刁蠻茶煲昭陽，破格演繹一新耳目，形勢勝九妹一籌。<br>視帝方面，陳豪雖拍搞笑戲有前科，但因祥仔被坊間批評演繹劉醒角色由爆火變過火，遂令陳豪攞獎機會大增。<br>祥仔昨日在台慶記者會上，形容今年是四大門派華山論劍，他說：「林峯代表偶像實力派，氣勢好，歌影視發展好平均。」林峯有六嬸12字真言力撐，祥仔則說：「唔止，老闆支持係其中一個原因，各方面要平衡，家TVB好民主，唔係我同雯女舊年都攞唔到啦！」</p><p>祥仔自嘲食白果</p><p>祥仔指另一門派是陳豪，擅演喜劇又得大家喜愛；馬浚偉也是一派，官仔骨骨演得好，祥仔說：「東邪西毒南帝北丐，我唔係親生仔，我呢啲乞兒仔都好多人撐，四大門派各有人喜愛啦！」<br>去年祥仔背定台詞上台攞獎，問他今次會否再作準備？他直說：「今年都唔知會唔會食白果，唔敢度。」他當然撐雯女封后，他說：「雖然《巾幗》收視唔係好好，但自己都抱有期望。」<br>祥仔未有十足信心，憑《刑警》提名視帝的黃日華對獎項也視如浮雲，他笑說：「我不嬲都唔重視獎項，演員做好本份，最緊要觀眾嘅評價，《刑警》口碑好已經贏晒所有嘢，攞獎呢啲要知乜嘢形勢，心照啦！」</p><p>黃日華睇好三哥</p><p>問黃日華是否不是無綫親生仔才出此言？他即說：「我先係親生仔，只不過有毛有翼飛咗出去，拍戲唔係為攞獎。」講到林峯有六嬸撐腰，黃日華鬼馬說：「所以呢，大家要明白呢啲睇環境、乜嘢位置同市場需要。」他睇好祥仔和苗僑偉（三哥）封帝，視后則揀阿佘；鄭則士和陳豪則偏愛馬浚偉。<br>阿姐表示有信心憑《荃家福祿壽》打低《超級遊戲獎門人》獲最佳綜藝資訊節目，其實她也以《女王辦公室》爭視后，可是她已打輸數：「唔會到我哋啦！」<br>此外，祥仔昨日出席台慶記招前，與廖碧兒在科學園出席活動，廖碧兒公開撐祥仔贏視帝而拒揀陳豪，問她會否怕陳豪嬲？她說冇怕過，是否陳豪怕她？她則扮儍說：「吓，邊個？」<br>採訪：楊潔雯、溫敏芝<br>攝影：彭琮然、仇志德<br>資料來源：《蘋果》資料室</p><p>街訪：「陳豪好搞笑」</p><p>本報記者昨日於將軍澳訪問了20位市民揀視帝視后，結果視帝票數叮噹馬頭，陳豪和祥仔各獲8票，視后方面阿佘大熱跑出，以9票力壓6票的雯女。就讀小學四年級的潘小朋友（圖）選了陳豪和陳法拉，她說：「陳豪喺《公主嫁到》做得好好，好搞笑，女仔我鍾意陳法拉（憑《蒲松齡）入圍），佢做狐狸做得好好，仲好靚女！」</p><p>萬千星輝頒獎禮入圍名單</p><p>【最佳男主角】<br>吳卓羲《巴不得爸爸》、郭晉安《五味人生》、鄭嘉穎《鐵馬尋橋》<br>馬德鐘《搜下留情》、林峯《談情說案》、馬浚偉《蒲松齡》<br>鄭則士《情越雙白線》、歐陽震華《施公奇案II》、劉松仁《摘星之旅》<br>黃宗澤《摘星之旅》、陳豪《公主嫁到》、林保怡《讀心神探》<br>黎耀祥《義海豪情》、黃日華《刑警》、苗僑偉《刑警》</p><p>【最佳女主角】<br>胡杏兒《巴不得爸爸》、徐子珊《美麗高解像》、邵美琪《老友狗狗》<br>米雪《五味人生》、汪明荃《女王辦公室》、蔡少芬《飛女正傳》<br>楊楊怡《談情說案》、鍾嘉欣《蒲松齡》、陳法拉《蒲松齡》<br>李司棋《天天天晴》、毛舜筠《天天天晴》、宣萱《施公奇案II》<br>張可頤《女人最痛》、佘詩曼《公主嫁到》、鄧萃雯《義海豪情》<br><br>資料來源：TVB</p></body></html>