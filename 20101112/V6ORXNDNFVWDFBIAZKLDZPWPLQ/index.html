<html><header><meta charset="utf-8"><title>食典：甜品建築學　起8層朱古力球</title></header><body><h1>食典：甜品建築學　起8層朱古力球</h1><p>近年很多星級大廚紛紛自立門戶，曾任HolidayInn、新世界、萬豪及美麗華等酒店餅房總廚，有「甜品大師」之稱的呂德輝Thomas，近日就在天后開設高格調蛋糕店ThomasTrillion，件件糕餅恍如ArtPiece，令人捨不得吃。<br><br>記者：林佩婷<br>攝影：梁細權</p><p>ThomasTrillion的裝潢頗有歐陸格調，以綠、白、銀作主調，配上黑色的餅櫃，高潔優雅。極高的樓底中間建了個仿露台設計，感覺像有兩層，令空間更有層次，這與他做餅的理念一脈相承，「糕餅以簡約高貴為主，其實越簡單越難諗，家唔興俗氣，砌得大唔等於抵食夾大件，最緊要是質量和層次，外觀上點到即止。為配合糕餅，舖面設計亦以高貴為主，至於店名Trillion則代表無限空間，正如我做的甜品，唔會規限自己，思維不斷擴闊！」舖面亮麗，餅房的設備亦媲美酒店規格，學徒都是他精挑細選的。
</p><p>材料精確計算</p><p>食店每日有十多款精緻糕餅供選擇，幾乎每款日做過百件，依然日日售罄。每款餅的材料配搭都由Thomas準確計算，確保味道和口感完全配合；外形設計更有如建築藝術，例如MilleFeuilles，和一般的拿破崙餅不同，Thomas改動了奶、牛油、吉士粉和蛋白等材料的份量及烘焗時間，令出品水份較少，餅乾色澤更亮更深，與吉士忌廉一深一淺的，層次更分明，食落更比一般的香脆，Thomas更聲言放在雪櫃三天仍能保持脆口！用秋天最當造的栗子茸做成的Marron，海綿蛋糕加入蜜糖帶出蛋香，入口即溶，最誘人的是兩邊的朱古力薄片上，畫出片片楓葉，十分精細，秋意滿瀉。不得不提的，就是每日限賣三十件、店裏極受歡迎的Rosenana，人手在朱古力球體上面開孔，透進內裏，可看到片片金箔，還以的骰硬果仁脆餅承托整個球體，結構、層次都屬高難度動作。
</p><p>俾人話蠢　發憤!</p><p>在Thomas眼中，一件合格的甜品要講求多方面配合，才能獲得別人認同。「材料靚固然重要，但如果有靚料唔識用，就等於將魚翅變粉絲。甜品除要外觀吸引，味道亦要配搭出層次。」令Thomas踏上甜品大師之路的，父母的影響可算至關重要，他的爸爸、叔叔和伯伯從前都在半島酒店工程部工作，小時候經常聽長輩講到酒店經歷，耳濡目染，漸漸對酒店工作產生興趣。1975年，Thomas剛好14歲，當時的香港經濟一般，做母親的覺得年輕人學門手藝比較有保障，就叫他到HolidayInn餅房學藝，最初甚麼都不懂，被人罵是慣常事，「咩都唔識入去，好似麪粉術語叫『白粉』又唔知；有次去拎工具，拎起個『唧袋』，仲問人點解頂廚師帽咁尖，似足一見發財嗰種帽！唔識自然睇嚟無咁醒目，俾人覺得蠢，經常被人調組，幾乎組組調勻，頭三個月真係唔想做！後來調咗去做麪包通宵更，朝早七點收工，收工仲走去幫其他人，做到十一點先走，人哋見你咁盡責，就早啲升你。後來諗番，當日調組自己學到更多嘢。」經過五年努力，Thomas到19歲已做到餅房第三把交椅的助理餅師。</p><p>創作講修養</p><p>醉心工作，Thomas亦愛參與甜品比賽，82年開始參加不同的國際賽事，逢賽必贏，件件作品都極其逼真宏偉，有時單憑一張相就能照相倒模出來。事實上，比賽令Thomas的思維更開闊，而他的作品或創作理論都讓外國人佩服不已。對於自己創意十足，他說平常要加以培養。「細個聽慣酒店事迹，大個喺五星酒店工作，同客人接觸得多，見慣靚嘢，自然培養出眼光同修養。即係好似蝙蝠俠本身係富豪，佢位管家亦唔會爛撻撻，一定似位紳士。我亦唔係萬能，多留意身邊事物，多睇書，研究歷史、珠寶等唔同範疇嘅知識，入晒腦，要用就會諗番起。」</p><p>Rosenana$45</p><p>極受歡迎的Rosenana，餅層由上至下共有八層，不論外形設計與味道配搭都是心思之作。</p><p>Fressia$45</p><p>內裏白朱古力慕絲、檸檬忌廉加野莓味道很夾，底部為朱古力軟餅；薄朱古力波浪裝飾，綴以銀箔即時有聚焦效果。</p><p>LemonTart$38</p><p>利用餅模人手壓出超薄餅皮，食落脆身，注入新鮮檸檬忌廉，配上藍莓口感一流。</p><p>Marron$38</p><p>栗子茸入口即溶，下層海綿蛋糕加入蜜糖帶出蛋香，兩邊朱古力薄片畫上片片楓葉美如畫。</p><p>Yuzu$45</p><p>朱古力外殼內藏柚子啫喱、血橙啫喱和檸檬忌廉，再混入柚子肉，並把FruitPunch加入朱古力餅做出餅底，帶出上層清新味道。</p><p>MilleFeuilles$45</p><p>特製拿破崙餅放三日依然保持香脆，夾層吉士忌廉用兩種忌廉混合，味道比例更平衡。</p><p>AppleMint$38</p><p>薄荷慕絲包着蘋果慕絲，底層有蘋果肉和軟餅，感覺清新有層次。</p><p>Daisy$38</p><p>餅底烘焗製作，咬落鬆脆，上面半圓為芝士乳酪忌廉，中間加入水果啫喱，加上紅莓圍邊作花瓣，猶如盛開中的花朵。</p><p>ThomasTrillion</p><p>地址：北角永興街17號地下<br>電話：28060332</p></body></html>