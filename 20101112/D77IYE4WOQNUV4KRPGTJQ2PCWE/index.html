<html><header><meta charset="utf-8"><title>青心直說：房產信託基金有得諗 - 胡孟青</title></header><body><h1>青心直說：房產信託基金有得諗 - 胡孟青</h1><p>內地有錢人紛紛想投資移民海外，喺外國起碼唔使擔心細路食到毒奶粉，亦唔怕因為伸張正義由原告變被告，現時已北移內地嘅港人亦紛紛回流。<br>資金追逐實物資產，內地物價升得比香港更急勁，有報道指同樣10蚊人仔在深圳可以買3個蘋果，嚟香港可以買夠5個；菜價升得更癲，菜心早已由6蚊斤翻一番見12、13蚊，香港大學生呻買唔到樓女朋友唔肯嫁，內地港人連想生活都有困難，咁唔係仲慘過後生遙遙買唔起樓咩！</p><p>大學生收息儲首期</p><p>通脹肆虐、銀行息低，資金追逐實物，未能做業主者又無需自怨自艾，大半年前已撰文提示買可令你財息兼收嘅房產信託基金（REITs），今日再翻自己舊賬，皆因正值坊間有兩隻屋邨商場REITs，長江實業（001）旗下嘅置富產業信託基金（778）及領匯（823）均前後腳出業績。<br>擁有14個私人屋苑商場收租物業組合嘅置富產業信託基金，零售物業加起有200萬呎，車位1660個，每單位基金資產淨值達5.67元，9月底止出租率達98.6%，較領匯高好多，其中5個商場更加係百分百租出，平均每平方呎呎租27.7元，負債率21.9%，息率回報有6厘。<br>至於覆蓋全港4成人口、零售物業組合達180項之領匯，年物業租金收入淨額係778嘅足足5倍，每單位基金資產淨值達18.73元，出租率90.9%，商舖呎租31.4元，續租租金調整率22.2%，負債率17.1%，市價較NAV呈現溢價。但只係有無諗過領匯公屋商場加租與置富私人屋苑商場加租過程與遭遇分別可以好大，弱勢政府綁手綁腳，郁些少都會被抽水，息率回報得番4厘鬆啲。<br>大學生買唔起樓唔緊要，反而可以諗下暫時做住商場基金持有人收收息儲首期提升資金回報。<br><br>胡孟青<br>作者為獨立股評人</p></body></html>