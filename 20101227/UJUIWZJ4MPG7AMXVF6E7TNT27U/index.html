<html><header><meta charset="utf-8"><title>全球首部手機　3D裸視</title></header><body><h1>全球首部手機　3D裸視</h1><p>逼真嘅3D電影，睇親例必戴超，認真唔方便！想直接「裸視」激凸猛片？搶閘到港嘅日版Softbank003SH，係全球首部3D手機，仲支援「裸視」功能，飛走墨鏡，赤條條一樣Feel到激凸效果，呢種感受，就連幾萬蚊部3DTV都滿足唔到你！<br><br>記者：陳國輝　<br>攝影：譚盈傑<br>Model：Mizer@ZModel</p><p>立體介面　打喪屍</p><p>心諗……003SH只有一個3.8"芒，幾激凸呀？好老實，若講求臨場感，手機芒無可能滿足你；但如果只求3D效果，呢部手機唔單止免除戴超之苦，佢喺支援3D電影之餘，本身更內置多款3D小玩意！<br>開機必睇係主介面，立體波點Wallpaper可能睇到你頭暈，若然唔慣，可㩒屏幕左下角粒掣，將3D轉番做2D，方便到痹；另設3DOsusume，一個更立體，而且支援Touch嘅手機介面，讓你感受更豐富嘅視覺快感。但講到最過癮，肯定係內置3D遊戲，Capcom經典作《Biohazard》便屬其一，但事先講明，千祈咪玩太耐，萬一頭暈眼花，無人負責o架！</p><p>CCD鏡　照拍3D片</p><p>睇3D片未必人人受落，但講到Sharp至強嘅攝影技術，就一定要讚，事關佢同時係首部支援影3D相片，以及攝製3D短片嘅手機！玩法好Easy，只需根據指示拍攝第一幅相，然後將機身右移，相機會自動再拍多一張，並合併成3D相；效果係點？咁就要視乎你移動相機時嘅位置準唔準確喇！<br>拍3D片反而較簡單，就好似平時拍Video咁，拍後內置「軟件」需時幾秒至幾十秒（視乎片長），將2D轉為3D。</p><p>即睇！3D試片<br>1</p><p>好多人話入戲院睇3D，最激凸係字幕，手機睇片一樣有飛出嚟感覺！</p><p>2</p><p>真人效果又點？稍為矇少少囉，但結合CG後，立體感極出！</p><p>3</p><p>3D版《壞蛋獎門人》仲誇張，子彈武器飛晒出嚟，但睇得耐會有啲暈。</p><p>DetailSnap
</p><p>Profile</p><p>系統：Android2.2<br>處理器：QualcommSnapdragon1GHz<br>記憶體：1GBROM/512MBRAM<br>制式：WCDMA/GSM<br>體積：121×62×12mm<br>重量：約140g<br>屏幕：3.8"VGA芒<br>通話時間：420（3G）/380（2G）分鐘<br>備用時間：約410小時<br>主要功能：	3D攝影及拍片、3D播片、960萬像素CCD鏡頭、Wi-Fi、GPS、藍芽、microSDHC卡<br>顏色：紅、藍、白<br>三禾電氣（23740618）
</p></body></html>