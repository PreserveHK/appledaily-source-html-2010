<html><header><meta charset="utf-8"><title>嘉欣踩TheOne場甘比派細妹實</title></header><body><h1>嘉欣踩TheOne場<br>甘比派細妹實</h1><p>大美人李嘉欣和富商舊愛劉鑾雄（大劉）的TheOneStory，發展至今已是第四年仍長做長有。李美人昨日趁丈夫許晉亨不在港，高姿態殺入大劉旗下的尖沙嘴TheOne，為一食肆擔任開幕嘉賓，谷胸上陣的嘉欣風騷晒命，揚言自己是許多人心目中的onlyone，難怪大劉女友甘比要遙控監場，安排妹妹陳諾韻踩場實舊情敵。</p><p>李嘉欣和劉鑾雄相識逾20年，至今恩情不絕，即使女友呂麗君和甘比（陳凱韻）近年先後為他誕下女兒，大劉寵愛嘉欣的指數不減，TheOne系列令人津津樂道，06年他以署名TheOne在兩份報章刊登全版廣告向嘉欣賀壽，去年則將02年以11億投得的尖沙嘴東英大廈，重建後命名為TheOne。昨日TheOne第三擊，嘉欣反客為主殺入TheOne，為食府Harlan's擔任開幕嘉賓。</p><p>稱要帶亨亨孖咇踩場</p><p>昨日嘉欣以一身性感谷胸打扮示人，舊愛大劉和丈夫亨亨均沒現身，但大劉女友甘比的妹妹陳諾韻卻現身監場，妹憑姊貴的她在華人置業任職市場經理，現場還見她與大會公關丁子高合照。對於邀請嘉欣做嘉賓一事，陳諾韻說：「係PR請佢嚟，我喺華人做咗一陣，主要負責marketing。」商廈TheOne今年10月舉行開幕禮，陳諾韻稱不便回答屆時會否再請嘉欣亮相，問到甘比昨日為何不出現時，她又避談走開，但仍逗留會場代姊實嘉欣。<br>心情勁靚的嘉欣獲大會送贈印有「許太」字眼的VIP卡，問她到TheOne有沒有特別感覺？她說：「第一次嚟冇乜特別感覺，我未有時間行，但想盡快約朋友嚟食嘢。」有否勾起回憶？她笑說：「啲記憶應該你哋深過我，我又唔係淡忘，係冇乜特別記住任何嘢。」TheOne對嘉欣而言應具特別意思？她風騷地說：「我喺好多人心目中都係佢哋嘅TheOne，例如阿媽、家姐、經理人都覺得我係theonlyone。」亨亨呢？她說：「如果佢唔係點會娶我。」<br>問到亨亨會否不喜歡嘉欣出席今次撐大劉場的活動，她說：「佢都唔知我做乜嘢，因為佢去咗公幹。」又指老公不會呷醋，她說：「佢好清楚我，遲啲帶老公嚟食飯，因為我有VIP卡，請埋阿媽、老爺奶奶過嚟，我哋一向有聚餐。」今次酬勞有否比平常收得平？她說：「都係正常，唔會特別貴，呢度有美食，係份優差，我賺咗好多，應該計平啲㖭。」</p><p>「唔鍾意同其他人比較」</p><p>再問嘉欣會否出席TheOne其他店舖的活動時，她說：「有人請我會嚟。」問到大劉曾否致電給她，她則不回答，但謂不介意出席TheOne開幕禮，她說：「冇所謂，如果被邀請，到時先諗啦。」<br>此外，今屆港姐三甲被網友指為豬扒，身為88年港姐冠軍的嘉欣說：「唔係嘅，我參選過又做過評判，好明白機制。有啲女仔你覺得好靚，外面嘅人唔知佳麗見評判嘅表現，有啲認為熱門，但當佢講未夠三句說話，評判已經嚇咗一跳，你又點選得落手呢，睇平均比較fair。」有指嘉欣與陳法蓉等早年的港姐較索，嘉欣自信地說：「我鍾意同自己比較，唔會同其他人比，我喺我嘅範圍入面做到最好，對得住自己就夠。」<br>採訪：歐陽慧恩　攝影：陳順禎
</p></body></html>