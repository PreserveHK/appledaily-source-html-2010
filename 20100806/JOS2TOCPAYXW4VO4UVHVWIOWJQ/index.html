<html><header><meta charset="utf-8"><title>隔牆有耳：黏多醣症學生會考攞18分 - 李八方</title></header><body><h1>隔牆有耳：黏多醣症學生會考攞18分 - 李八方</h1><p>全港12萬末代會考生嘅成績塵埃落定，無論好壞都要接受現實，但今次會考成績對馬歷生嚟講，絕對係最好嘅禮物。患有黏多醣症嘅佢舊年5月因為頸部要做手術而住院6個月，剩返上學同埋溫書嘅時間極之少，但佢冇俾頑疾打低，讀理科嘅佢啱啱放榜攞到18分嘅好成績，生物同埋數學更奪B而回，相信令好多健全考生汗顏。<br>歷生因為頸部做完手術後開咗個造口抽痰唔講得嘢，佢爸爸話一家人都對佢考到咁高分好高興，「佢考完嗰陣估自己得10至14分，因為太少時間溫習，點知出嚟嘅成績咁好可以原校升讀中六」。就讀屯門浸信會永隆中學嘅歷生今次為會考付出極多，考數學科時要朝8考到晚8，十分辛苦。歷生最大心願係可以升上大學。</p></body></html>