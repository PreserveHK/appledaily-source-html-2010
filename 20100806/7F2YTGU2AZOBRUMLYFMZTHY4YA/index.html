<html><header><meta charset="utf-8"><title>馮仁昭四圍超：神情聲線似十足廣州星爺扮嘢熱爆網 - 馮仁昭</title></header><body><h1>馮仁昭四圍超：神情聲線似十足<br>廣州星爺扮嘢熱爆網 - 馮仁昭</h1><p>最近網上熱爆嘅除咗古天樂講普通話條片外，仲有段關於周星馳嘅短片，段片前日貼咗上Youtube，到噚日已有四萬幾點擊，仲喺Facebook瘋傳中。</p><p>表演報交通</p><p>呢段叫做「史上最似周星馳的人」嘅片，係《長江7號》嘅「曹sir」李尚正同邵子風訪問參加過「喜劇之王2星呢選秀大賽」嘅廣州人溫超，佢外形冇乜特別，但把聲同星爺簡直一模一樣，加埋講嘢神態同動靜都學足星爺，搞到阿正同阿風都忍唔住狂笑，尤其溫超扮星爺喺《賭俠》中想拜賭神為師嘅一段自白，同埋重演《喜劇之王》同《食神》嘅戲碼，真係似到十足。<br>22歲嘅溫超有廣州周星馳之稱，家喺廣州電台主持《馬路福星》節目報交通，佢喺短片內都有即席表演報交通，仲抵死加入「巴黎鐵塔反轉再反轉」同埋「打蛇餅打到手都軟，你搞乜嘢嚟呀兄弟」等語句，唔望畫面真係會以為星爺報緊交通o架，真搞笑！<br>溫超話過如果喺《喜劇之王2》選秀賽失敗，就要飛日本拍TokyoHot喎，但睇Youtube條片似係星爺公司方面掟上網嘅，可能係試反應，網友咁熱烈，相信溫超演出《喜劇之王2》機會在望，唔使出走日本啦！</p></body></html>