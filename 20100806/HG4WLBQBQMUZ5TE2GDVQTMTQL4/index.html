<html><header><meta charset="utf-8"><title>祖兒搞笑咀冇Feel阿Sa林峯好錫：搵餐飯食啫</title></header><body><h1>祖兒搞笑咀冇Feel<br>阿Sa林峯好錫：搵餐飯食啫</h1><p>在電影《翡翠明珠》內，林峯、容祖兒、蔡卓妍（阿Sa）和王祖藍將會有一段四角關係，阿Sa更與林峯有不少咀戲，問到與偶像劉德華的咀戲比較，阿Sa笑說：「對住劉華梗係話劉華好咀，但家宣傳《翡翠明珠》，梗係話林峯好咀喇。」</p><p>林峯、容祖兒和蔡卓妍日前在尖沙嘴宣傳電影《翡翠明珠》，問阿Sa在戲內與林峯拍完咀戲的感覺如何？她笑說：「好到極，從來未試過咁好咀。」追問與偶像劉德華好咀抑或林峯好feel，她笑說：「對住劉華梗係話劉華好咀，但家宣傳《翡翠明珠》，梗係話林峯好咀喇，搵餐飯食啫，唔好咁喇。」</p><p>祖兒恨咀祖藍</p><p>不過最後阿Sa都對林峯說：「唔好意思呀，點都係劉華好，佢係前輩嘛！」這邊廂阿Sa讚不絕口，那邊廂祖兒話冇feel，她說：「我只係set晒位同林峯喺個圓圈度轉住嚟咀，搞笑成份多啲，我反而想同王祖藍，我覺得佢個嘴唇厚會好咀。」<br>此電影有不少英皇歌手和無綫的藝人助陣，還有強勁的宣傳，問祖兒對票房的信心時，她說：「不如我哋set個目標，我相信配合強力嘅宣傳，票房可以有三、四千萬，我相信冇問題。」她更半開玩笑地表示擔心成績不超過《反斗奇兵3》（ToyStory3），弄得在旁的阿Sa和林峯忍不住大笑。
</p><p>林峯首拍喜劇</p><p>提到英皇揸弗人吳雨誇張謂此片可以角逐金馬獎，祖兒笑說：「佢係最佳宣傳人員，我本身冇所謂，喺電影呢個範疇係零，對我嚟講有份已經賺咗，我有6年冇拍戲，所以喺呢方面好輕鬆，我最希望大家喺電影界多啲認識我。」<br>阿Sa也說：「我喺呢方面冇乜壓力，志在參與，我覺得拍呢部戲好開心，我同祖兒識咗咁耐，今次第一次合作。」祖兒口中所指的「影壇長青樹」林峯則說：「我都隔咗好多年先拍電影，今次係我第一次拍喜劇，呢方面好fresh。」<br>採訪：何慧斯　攝影：陳志嵐</p></body></html>