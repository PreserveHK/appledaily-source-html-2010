<html><header><meta charset="utf-8"><title>馮仁昭四圍超：鬈毛王菲中環揀戰衣 - 馮仁昭</title></header><body><h1>馮仁昭四圍超：鬈毛王菲中環揀戰衣 - 馮仁昭</h1><p>上月為中央台春節晚會復出獻唱《傳奇》一曲嘅天后王菲，日前先同老公李亞鵬及細女李嫣飛咗去雲南麗江度假，估唔到話咁快王菲已經度完假，仲即刻飛咗嚟香港，據知今次阿菲主要係傾10月北京同上海演唱會事宜，當然都順道為個唱同自己添置新裝。</p><p>開金口心情好</p><p>密鑼緊鼓籌備復出嘅王菲噚日相約友人到中環一帶shopping，電咗個新髮型嘅阿菲穿上全黑色服裝，仲孭咗個價值逾萬元嘅GoyardToteBag，型爆過人。阿菲喺女性友人陪同下先到Joyce購物，佢仲獲sales熱情招待，不過似乎冇乜心水，而且店外又有大批記者採訪，所以佢即時入到店內隱蔽處再慢慢逛，喺Joyce內逛足近兩小時，阿菲先聯同一早喺店內等候佢嘅化妝師阿Zing同造型師兼設計師TitiKwan，一行四人離開Joyce並轉戰附近嘅時裝店。<br>平日cool爆嘅阿菲噚日心情大好，一向少開金口嘅佢話家籌備緊北京個唱，至於會唔會喺開個唱前出隻廣東大碟，阿菲就笑笑口話：「暫時唔會住。」有指大女竇靖童將會獨自到上海升學時，阿菲即時面色一沉未有回答。及後佢哋繼續行街街，不過阿菲對於記者之後嘅提問就只笑不答。</p><p>今次留港兩日</p><p>阿菲經理人陳家瑛噚日接受訪問時就透露今次阿菲嚟香港純粹shopping，佢話：「阿菲同朋友見吓面，係私務。」雖然陳奕迅演唱會快將開鑼，但陳家瑛就話阿菲只會留港兩天，所以捧唔到場。</p></body></html>