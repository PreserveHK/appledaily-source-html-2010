<html><header><meta charset="utf-8"><title>爭取學生 - 左丁山</title></header><body><h1>爭取學生 - 左丁山</h1><p>上星期某日搭地鐵，企喺電梯時睇到唔少廣告，其中一個廣告宣傳單張係關於美國高等教育展。美國咁多大學，好多名字唔係家傳戶曉嘅，聽華盛頓嘅教授L講，美國大學為咗財政，招收新生各展奇謀，招數甚多，直情有類似大公司嘅「市場部」（Marketing）之設，大搞直銷，搶收學生，故此有一啲學校嚟香港參加高等教育展，好正路啫，香港有不少學生有錢放洋留學，係一個好市場嚟嘅。<br>話口未完，返到公司就收到香港管理專業協會寄來的一份宣傳單張，為一間BulacanStateUniversity（比立勤國立大學）招收工商管理哲學博士，呢間大學來自何方呀，好似未聽過，睇真啲，原來係菲律賓嘅歷史名校，已有一百年歷史。菲律賓嘅大學都嚟香港招收博士生，以商界行政人士為對象，唔怪得現時收到名片，唔少都係博士，香港人咁好學，難得之至。</p><p>跟住又有老友打電話嚟問：「喂，我個女做開QS（quantitysurvey），老闆叫佢讀一個甚麼項目管理碩士，主辦單位係職業訓練局與華威大學。嗱，我只知道VTC唔係大學，華威係乜嘢大學呀，我個女會唔會嘥錢嘥時間？」自己寫得學校多，朋友視左丁山為升學顧問，有問題就打電話嚟，唉吔，係唔係咁信左丁山呀？講起華威大學嘅「項目管理碩士課程」，左丁山已經喺舊年介紹過。冇錯，VTC唔係大學，但有資格與外國大學合作搞新課程，華威大學（UniversityofWarwick）係排名不斷上升嘅英國大學，剛在今年二月得到英女皇頒發嘅「高等教育女王週年獎」（Queen'sAnniversaryPrizeforHigherandFurtherEducation），與牛津大學同獲殊榮，亦在《衞報》二○一○年全英大學排名榜排第四，而前三名係牛津、劍橋、聖安德魯斯，可見實力相當，讀呢間大學嘅碩士，一定唔會失禮。朋友聽完，就話佢睇過啲課程，好啱建築工程界人士攻讀嘅，佢只係要弄清楚華威，是否夠威而已！佢又話華威大學有人嚟香港介紹呢個「項目管理碩士課程」，就在三月廿一日晚上七時半，在灣仔活道VTC舉行，到時會親自陪同女兒去聽吓。</p></body></html>