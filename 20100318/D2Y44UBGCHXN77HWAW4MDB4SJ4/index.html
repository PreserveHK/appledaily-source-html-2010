<html><header><meta charset="utf-8"><title>唱碟連喇叭　黑膠篋神</title></header><body><h1>唱碟連喇叭　黑膠篋神</h1><p>你以為佢係篋，其實佢係唱盤，估唔到N咁多年來，呢句句子結構仲係活靈活現、好使好用；無錯！今次同大家介紹黑膠唱盤，仲要係連喇叭一套過大製作。<br><br>記者︰陸俊雄　<br>攝影︰譚盈傑<br>Model︰Cherry@PurreModels</p><p>外形呃晒</p><p>真係呃倒人！唔打開，呢部Morisaki黑膠唱盤組合，十足十懷舊黑篋。攝記一句︰「拎佢落旺角行人專區行番轉都仲得。」然後打開、賣唱，問你死未？<br>要打開見佢真身，過程唔難，鬆開鎖扣，一左一右就係喇叭，你唔太講究音色，可以連喇叭錢都慳番；頂蓋打開就會見到主角；火牛則收在背部暗格，用時先打開裝上。可謂四四方方，絕無瑣碎配件影響。
</p><p>播埋MP3</p><p>見佢支唱臂輕飄飄，不容否認玩味性質居多，但玩時玩，佢都有認真的一面。唱盤轉速有33、45和78RPM，大細碟聽晒。新潮點！連CD機的EQSystem都有，Flat、Classic、Rock、Pop、Jazz。再MP3年代一點，佢可以插USB手指和SD卡，連ID3System都有埋；即是你條音訊有歌名、歌手名、專輯名等資料，佢可以顯示出來。再者佢仲可以錄音，用AUXIn，插另一件外置Player，借用佢個喇叭，都可以錄。當然本身播黑膠時，自然也可以錄音啦！俾大家更貪心一點，連收音機佢都可以做埋，功能多多問你服未？</p><p>同場加映︰不是擴音器</p><p>再介紹一件，都係玩嘢之作。你以為佢係擴音器，原來佢係小喇叭！同樣係Morisaki，表面掣唔多，高音、低音、聲量和開關。<br>我最俾佢玩得透切係，以為佢個Dock，有插槽插實iPhone，點知原來無，純托住，聲音輸出則靠駁線。不過，佢最好地方係可以用乾電或USB駁電，出街用夠方便。</p></body></html>