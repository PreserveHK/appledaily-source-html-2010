<html><header><meta charset="utf-8"><title>專題報導：結婚「酒席花」搵笨</title></header><body><h1>專題報導：結婚「酒席花」搵笨</h1><p>買樓有樓花，婚宴時興「酒席花」。中國人結婚，擺酒大過天，為競逐好日子，不少準新人在婚期前兩年已預訂酒席，即使酒樓未開業，也甘願博一鋪。消費者委員會過去兩年開始收到酒席花投訴，有設計圖與現實差天共地，準新人付出數萬元定金，結果換來一肚氣，幾乎連婚宴也要取消。<br>記者：張嘉雯</p><p>個案一</p><p>Elaine：帝廷皇宮唔對辦<br>08年10月，Elaine預訂了皇上皇集團旗下、位於尖沙嘴中港城的帝廷皇宮，原定去年11月設宴，後來因婚宴改期，在集團職員介紹下，轉到當時尚未開業的九龍灣皇廷酒家，合共繳付3,000元轉場及轉日子費用。「張設計圖真係整到勁靚，但去到睇完全兩回事，話擺到30圍，根本冇可能。我好唔滿意，佢叫我轉去合和間帝廷皇宮，又話個裝修同中港城嗰間一樣，我當時唔係好想轉，因為九龍灣咁樣我已經好驚，但係佢實牙實齒話一樣，我惟有信佢。」<br>去年9月，灣仔場開業，Elaine再一次大受打擊。「我當場喊咗出嚟，中港城嗰間係啡色，灣仔呢間係黃色，好娘好肉酸，中港城嗰邊牆上有壁畫，呢度牆上面有好多畫框，但入面冇畫。我同佢拗數，佢唔認有講過兩個場裝修一樣。」幾經辛苦取回模擬圖金，但轉場費就無法追討。「冇諗到佢會咁呃人，你唔係咪唔係囉，做乜講大話！講完又唔認，同佢哋講嘢真係要錄音，仲晦氣話，『你唔滿意咪告我囉』，跟住cup我線。」</p><p>個案二</p><p>Pauline：8度海逸酒店多柱<br>去年5月，Pauline在婚紗展中發現土瓜灣8度海逸酒店，前後繳付共34,000元定金，計劃今年10月設宴，酒店去年10月開幕，「我哋自己走上去睇，見到真係嚇咗一跳，落定嘅時候佢個floorplan有4個柱位，個sales話條柱好細，得四格階磚咁大，點知出到嚟變咗7條柱，全部半張枱咁大。」<br>該場地聲稱可擺放25圍，但過半人將看不到主禮台，「咁多柱，我march-in都唔得啦，成晚同啲客人捉兒人咩！」<br>「我家結婚都唔敢通知朋友，唔係叫咗佢哋嚟都唔知有冇位坐，想喺李嘉誠手上攞番啲嘢唔係咁易，就算佢肯退番定畀我都冇用，我都搵唔到第二個地方擺。」她本計劃在同一場地邀請律師證婚，「喺嗰度宣誓真係過唔到自己嗰關，惟有額外畀多啲錢，搵過個證婚場。」</p><p>個案三</p><p>Flora：見啲圖好靚中招<br>Flora兩個月後結婚，去年8月在婚紗展中預訂8度海逸酒店，計劃設宴12圍，前後繳付了21,000元定金，「我見佢啲圖好靚，但係仲有猶豫，個sales同我講，『你唔信我都信海逸個名吖！』我諗住會冇事，佢嗰時仲同我講佢嗰度樓底高。」<br>結果8度海逸酒店開業，令她大失所望，「我同佢講佢哋樓底矮冇11呎2，個經理話拆咗個天花板就有o架喇，話真係有11呎o架，我話我個MC（司儀）6呎幾，企上個台咪頂頭，佢反問我『為乜搵個咁高嘅MC？』」背景板亦由合約列明的20呎乘8呎，縮小至12呎乘7呎。<br>酒店最初答應退款，後來反口，經消委會協助，可取回部份定金。<br>本報記者向兩間涉事酒店、酒樓查詢，至截稿前未有回覆。</p><p>三宗投訴個案</p><p>投訴人：Elaine　集團：皇上皇集團　場地：九龍灣皇廷酒家、灣仔帝廷皇宮<br>不滿：兩度轉場，酒家的裝修設計均與原來的電腦模擬圖及平面圖不同，誇大可容納圍數<br><br>投訴人：Flora　集團：海逸國際酒店集團　場地：8度海逸酒店<br>不滿：樓底矮、禮台窄，與合約內容不符，酒店態度惡劣<br><br>投訴人：Pauline　集團：海逸國際酒店集團　場地：8度海逸酒店<br>不滿：柱位重重，不能移動的柱位由四條增至七條，新人難以進場<br><br>資料來源：投訴人</p><p>去婚紗展勿倉卒落定</p><p>一連三日的婚紗展明日開鑼，有婚禮顧問提醒新人切忌衝動作決定，因為婚紗展內「群情洶湧」，若事前資料搜集不足，倉卒落定，結果可能後悔莫及。顧問教路，婚紗展入場券三天有效，準新人首天進場了解情況後，宜先與伴侶及家人商量，翌日才再次進場落定，可以減少花寃枉錢的風險。<br>去年有寓意「長長久久」的2009年9月9日，今年有媲美「十全十美」的2010年10月10日，政府統計處的數字顯示，本港每年登記結婚人數4萬多人，去年逾4.9萬人登記，較08年增加4.2%。</p><p>勿單人匹馬進場</p><p>婚禮顧問歐惠芳指，準新人喜歡婚紗展商舖集中，優惠亦較多，但若定力不足，隨時得不償失，「我建議啲準新人，婚期前半年到一年就好去婚紗展，婚紗展通常有三日，張飛三日都用得，第一日可以睇吓先，第二、三日先落定。」她不建議新人「單人匹馬」進場，「可以同父母、結咗婚嘅朋友去，畀啲意見，唔好咁快落定，盞嘥啲寃枉錢。」<br>對於準新人「買酒席花」事後發現貨不對辦，律師梁永鏗認為，酒店或酒家錯誤引導消費者簽訂合約，消費者可以要求退款或賠償，「只要攞住當時嘅圖片、宣傳單張，就可以追討，不過賠償好難計，要求佢還原番，畀番完全一樣嘅場你，唔通佢裝修過間嘢咩，要求退款就易啲。」若有證據指酒樓裝修時已經沒有計劃提供模擬圖中的設計，更可列作訛騙處理。</p><p>應保留圖文資料</p><p>他提醒消費者，應要求酒家在合約上寫清楚現場環境以模擬圖為準，若貨不對辦有權退款，付款後亦應定期視察裝修情況。<br>消委會總幹事劉燕卿強調，酒席資料的準確性非常重要，「貨不對辦係唔啱嘅，咁樣做等同誤導人，結婚係人生大事，你sell嘅時候sell呢個期望畀人，到時你提供唔到就係有問題，消費者就有權追討。」她直言不鼓勵巿民買酒席花，即使選擇了，亦應保留酒樓的平面圖及圖片，方便日後參考。<br>歐惠芳建議，即使買酒席花，時間亦要鬆動，「至少預三個月時間職員同埋廚房操熟啲。」</p><p>預訂酒席小提示</p><p>‧婚紗展入場券三天有效，準新人首天不宜落定，與家人商量後再作決定<br>‧若預訂酒席花，應保留酒店或酒家銷售時提供的圖片及宣傳單張<br>‧若酒樓只用電腦展示照片，準新人可以手機或相機拍下相片<br>‧若預訂酒席花，應要求酒家在合約上寫清楚現場環境以模擬圖為準，若貨不對辦有權退款<br>‧預訂酒席花，付款後應定期視察裝修情況<br>‧即使買酒席花，應預三個月時間緩衝期，以免酒樓未取得牌照，或職員不熟悉運作而受影響<br><br>資料來源：消委會總幹事劉燕卿、律師梁永鏗、婚禮顧問歐惠芳</p></body></html>