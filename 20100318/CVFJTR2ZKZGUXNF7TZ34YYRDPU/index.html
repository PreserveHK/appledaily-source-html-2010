<html><header><meta charset="utf-8"><title>隔牆有耳：候任一哥指瑪麗落後 - 李八方</title></header><body><h1>隔牆有耳：候任一哥指瑪麗落後 - 李八方</h1><p>「瑪麗醫院雖然係教學醫院，有好勁嘅教授，但係啲設施就追唔上先進嘅醫院。」呢句嘢唔係我八方講，係瑪麗候任一哥陸志聰講嘅。佢話瑪麗落成幾十年，位處山邊，仲有兩座歷史建築要保育唔拆得，所以要重建一啲都唔簡單，佢想上任後逐步改善設施。<br>聯合醫院行政總監陸志聰做多八日，就會去哈佛進修，兩個月後去瑪麗返工；佢臨飛嗰日仲會去浩園拜祭兩位因沙士去世嘅員工。佢話瑪麗醫院係舊式設計，設施冇辦法追得上新醫院，好似手術室分散各層，唔方便醫生做手術，不過暫時都未有重建時間表，十年八年都未必搞得成。<br>雖然佢仲未返新工，但佢已經耳聽八方周圍收風，由教授至前線護士嘅料都收，佢話瑪麗嘅問題由朝早搭唔到車返工，至飯堂冇位坐都有，至於醫生工會主席係港大教授，怕唔怕好難搞？佢話一定會同工會保持溝通。
</p></body></html>