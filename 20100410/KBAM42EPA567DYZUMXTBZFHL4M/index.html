<html><header><meta charset="utf-8"><title>蓋特納訪港 - 左丁山</title></header><body><h1>蓋特納訪港 - 左丁山</h1><p>美國財長蓋特納突然訪港，四月八日早上與前特首董建華會面，跟住到禮賓府見曾特首與財政司長曾俊華，之後與前金管局總裁任志剛見面。<br>蓋特納到印度訪問之後，經香港往北京見王岐山，據講並非事先安排，大概係臨時要與負責金融事務嘅副總理王岐山摸吓杯底先，希望中國在人民幣滙率方面稍作讓步，以便奧巴馬在華府與胡錦濤見面時（香港時間星期一晚上），就人民幣滙率問題，可以唔使講到僵晒，攞番少少面子，向國會民主黨議員交到差。<br>蓋特納香港活動之新聞見諸電視時，左丁山正與一班銀行前輩吃午飯，大家都以為蓋特納來港唔見陳德霖，太無禮貌。佢本人與任志剛有私交，一啲都唔奇，私人拜訪冇話唔得，但大官出巡作官式訪問，要依足國際禮儀，到禮賓府見曾特首、曾司長，係啱嘅，在君悅酒店見董先生，因董先生自掏腰包成立中美交流基金，發動民間外交，對北京有影響力，蓋特納同佢私人會面，有其道理，但為甚麼不到金管局與陳德霖總裁傾幾句，反而要見前總裁呢？唔通陳德霖病咗？不在香港？假如曾俊華到美國，見完蓋特納就搵格林斯潘飲茶，不理會伯南克，你估美國會有何反應？美國人做事往往粗枝大葉，最近奧巴馬秘密訪問阿富汗，到訪前一小時先至通知阿富汗總統Karzai，已經冇禮貌，但基於保安理由，還可以理解，但奧巴馬與K總統見面之時，語帶教訓之詞，當足自己係大阿哥，令總統冇晒面子，於是K總統私底下對人講如果美國咁樣對待佢，佢不如加入塔利班！你估白宮點反應呢？白宮發言人Gibbs竟然話K總統於五月十二日到華府訪問，白宮要評估奧巴馬與K總統會面是否會有建設性，言下之意，就係可以畀檸檬K總統食。<br>美國成日話要清除塔利班，靠乜呀？靠得罪阿富汗政府和當盟友係臭四乎？奧巴馬等人似童子軍多過似上戰場嘅陸戰隊。寫寫吓，賓架前輩來電，佢話唔忿氣蓋特納咁冇禮貌，亦唔敢相信，於是周圍問，卒之俾佢探到陳德霖於四月八日已人在北京，到人民銀行開會，所以唔同蓋特納會面；係唔係王岐山一早搵定佢去briefing呀？前輩話：「大家可以運用想像力，或者事有湊巧啫。」</p></body></html>