<html><header><meta charset="utf-8"><title>代Cult1：80後電子書留過去改未來</title></header><body><h1>代Cult1：80後<br>電子書留過去改未來</h1><p>iPad做了這一代人的出奇蛋，聽歌、睇片、打機、上網、checkemail……一次過滿足你四五六七八個願望。不過講到最厲害又最令愛閱讀者開心的，正是可以一次過放幾千幾萬本書於一身，令電子書、E雜誌熱潮「嘭」一聲湧過來，咁到底仲會唔會有人行書店？<br><br>記者：葉雪芯<br>攝影：楊錦文<br>Model：Kitty@Puremodels</p><p>電子閱讀器</p><p>跟大家說說歷史：電子書不是新鮮事，全球最大的電子書店amazon.com現時至少有63萬本電子書供顧客選購，早在2007年已推出了電子書閱讀器Kindle，之後有全美最大書店Barnes&amp;Noble自家研發推出的電子閱讀器Nook接力。這幾年電子閱讀在香港始終不成氣候，但近日將這風氣重新推高的，絕對要歸功今年上場的iPad。A4尺碼，薄薄機身，閒閒哋入幾千本書不成問題，花費一個幾毫隨時下載報刊App，一機幾用，開波即賣個滿堂紅。或者你還嫌iPad好賣只是一件潮流玩物，但論閱讀，事實又不能睇小它的影響力，首先是嚇得對手Kindle馬上由每部售價$2,000劈價至$1,500，就連今年書展都另闢一角專門讓人下載讀物，而不少出版商、書商更落力推銷電子刊物，大時代即將來臨。</p><p>免費App吸引我閱讀</p><p>有傳媒人說過，愛睇小說、文字創作的人始終會買實體書，但iPad的出現，首當其衝受歡迎的反而是雜誌報刊。手握iPad的Curtis十分認同，「好多人上網買App睇電子雜誌啦！香港雜誌好多都係講潮流消費或者新資訊，簡單直接為主，快速瀏覽過就得。一本雜誌喺書報攤都要十幾廿蚊，買個App只係幾毫子至一蚊美金，而且有唔少日本雜誌仲係免費App，雖然只得十幾頁試睇，但足夠我過手癮！講緊係幾百個App喎，每本睇十幾頁都夠我睇幾年！」Curtis說，方便又着數的免費App，反而令他睇多了書，「家乜書都睇，唔使錢，下載了唔啱睇都無關痛癢。如果有合心水雜誌，我畀錢期期下載佢個App又何妨？」現時他看的主要是香港和美國電腦雜誌。</p><p>iPadfit晒漫畫迷</p><p>Francis自認是MAC迷，同樣也是漫畫迷，但自從有了iPad，家中的漫畫就被他一併丟掉，「你問鍾意睇書嘅人，其實佢哋最鍾意儲書。我以前買好多漫畫，尤其鍾意睇港漫，雖然薄薄一本，但儲到一屋都係。香港地，地方好大咩！無位擺之餘，儲埋一幢幢書仲搞到好多書蟲。有部iPad之後，我丟晒啲書，scan晒之後入番落iPad，一部機儲晒幾百本漫畫，幾爽！家得閒就會下載漫畫App，仲使乜行落街搵書報攤買漫畫睇？」愛買愛儲，不一定愛睇，Francis坦言以前有些漫畫買返來未必有睇，但現在一機在手，未睇的現在反而重拾舊夢睇番晒，仲大讚畫面質素好過實體書，「實在太方便，上車睇幾頁，好易消磨時間。而且用iPad睇漫畫認真一流，個『書度』完全fit晒睇漫畫！另一樣抵讚，係畫面仲靚過睇印刷，顏色好突出，乜嘢刀光劍影完全活靈活現，如果遲啲會出埋片同埋聲音，你話幾正！呢方面iPad做到啦。」</p><p>我們就是internet世代</p><p>同樣用iPad睇書、又會上AppleStore的iBook買書的Mason和AK，雖然都認同電子閱讀勢成風氣，但他們說傳統的實體閱讀始終不會死，「我哋呢一代就是internet世代，但人口會老化嘛，老人家依然係好多，仲係有一群人係好鍾意去酒樓邊飲茶邊揭報紙雜誌，睇住個mon對眼又唔好，如果真係拎住睇白紙黑字，的確係舒服啲。雜誌喺iPad呢個平台係行得通，以後可能電子書會取代印刷，但書就未必可以完全取代。因為家啲人買書唔係為內容，有時可能係有其他目的，例如買寫真係為咗周秀娜個簽名，訂雜誌為咗贈品，太多書嘅周邊合作產品，令到大家去買書。如果個個都去買App或者去iBook下載，對於書商來講咪少咗個機會同其他牌子crossover賺錢囉，所以書係繼續會做得住！」</p><p>未來衝擊教育界</p><p>電子書捧場客Gary喜歡下載免費App，其中本地電子雜誌《myappazine》他期期都看，他覺得電子閱讀不單止衝擊報刊雜誌界，可能連教育界都有好大衝擊，「以後可能教科書都可以全部靠一部iPad搞掂，上堂到交功課統統用iPad同internet做晒，學生唔使再揹重重書包。我眼見好多細路家都唔會再拎一本本玩具書出街，有好多又益智有教育意義又免費的App可以下載，父母都唔使再買嗰類玩具書，小朋友拎住個iPad手指指、篤篤吓，會發聲又會有動畫睇，邊玩邊學，畫面又靚，更加吸引佢哋去學習。不過可能呢個趨勢會行得慢啲，家長都會驚小朋友拎住部iPad唔係睇書咁簡單，仲會玩其他娛樂，而且香港人版權意識唔強，全部將閱讀電子化仲會有好多翻版問題。但長遠來講，電子閱讀係一定o架喇。」</p></body></html>