<html><header><meta charset="utf-8"><title>胚胎加鹽啜　菲男菲女日補兩隻</title></header><body><h1>胚胎加鹽啜　菲男菲女日補兩隻</h1><p>若要講趣，其實點止得日本，古靈精怪東南亞古怪趣事數埋一大堆。其他嘢唔講，單係講食，在佬沃此行每餐總有素未謀面的古怪食物。鴨仔蛋或者你都食過，說來「小兒科」。咁入口腥爆、咬落爽口滑潺潺的詭異海草又食過未？以下就請各位畀個趣。<br><br>記者、攝影：曾冠輝<br>鳴謝：菲律賓旅遊局、佬沃海景假日酒店</p><p>地道巨型餃子</p><p>這是個值得思考的問題：將一隻羽翼已豐，行得走得有知覺的成年鴨放血煮熟來吃；相較於未曾破殼未有知覺的鴨仔蛋，蒸熟剝殼加鹽加魚露食落肚，哪個較殘忍？在佬沃幾天，跟着導遊Jose走訪大小景點，但是我想看最地道的民生面貌，「食」是最好的切入點：「Jose，可帶我哋去食地道嘢嗎？」「你想要邊類型食物先，有啲嘢我怕你見到都唔敢食啫！」咦？竟然大番我轉頭？敝報最鍾意報道呢啲奇怪嘢，即管睇睇！<br>隨Jose來到一個大牌檔似的地方：「裏面有好嘢食！」未坐低，見一鍋滾油滾呀滾，一隻隻巨型橙紅色餃子沿鑊邊滑下，炸出似pancake又似巨型角仔的東西：「這隻Empanada是佬沃最地道的小食，外皮是麪粉，餡料多兼有不同配搭，芽菜、臘腸仲可加隻蛋。」香口嘢我鍾意，剛炸起外皮略脆而內餡軟，加點辣椒醋提味更加醒胃。<br></p><p>鴨仔食在未孵</p><p>「就係咁？」「當然唔止，好戲在後頭。」Jose從檔口拿來一隻蛋，還熱，剛烚熟的。在一端敲破，弄出個小洞，放進口裏啜：「蛋裏有汁，唔好嘥！」把洞口再弄大一點，見不到蛋白，只見熟了的血管像城市公路一般，呈網狀散佈在胚胎上。是的，這是隻未成熟的鴨仔蛋，胚胎仍待長成便成為人類的營養。Jose灑上一點點鹽巴，啜一啜，再灑一點鹽巴，又啜啜，然後一口而盡，露出很滋味的表情，還悄悄的跟我說：「It'sgoodforman......」鴨仔蛋打開蛋殼，是未成熟的胚胎，細心觀察可見眼睛和嘴巴的雛形，還會有少量羽毛摻雜其中。說來或許令人倒胃口，但卻是當地人的補身妙品，街頭有賣，而且食客不獨男士，生產後的婦女也會以之進補，每天兩隻也是等閒……講到是如此大補之物，到底幾錢？每隻$2.6！<br>說了半天，還沒說味道如何，導遊說是人間美味，我嗎？終究沒吃。
</p><p>Glory'sEmpanada<br>地址：Poblacion,BatacCity</p><p>靠海食海草蟲</p><p>島國菲律賓當然是靠海食海，不過食海鮮都未夠，連海藻都唔放過。一碟墨綠色，外形似蟲多過似植物的東西放在桌上，我不敢動，問導遊咩嚟：「海藻沙律呀！」在菲律賓只吃過海葡萄，這種似蟲的實在未見過，更唔好話要生食。我膽粗粗放條入口，海藻質地挺身，表面感覺毛茸茸而滑潺潺，咬落嗦嗦聲。味道嗎……唔，好有海洋的氣息，兩個單字可形容：鹹，腥！仲帶點點鐵銹味，吃得我面容扭曲，從此雙筷遠離此碟菜。話雖如此，同行坐對面的前輩卻吃得津津有味，所以奉勸閣下也放膽一試，或許你會喜歡的。<br>在佬沃市內的這間餐廳，有兩層，名字LaPreciosa帶法蘭西味道，名片上最搶眼是「finedinning」兩字，顯然是市內稍有名氣的食肆。除了海藻，還有蕉葉蒸魚等「較正常」的菜式。最得我歡心，是埋尾一件蘿蔔蛋糕，蘿蔔足，不是軟熟的那種質地，而是粗糙有質感，不過此乃超甜之物，小心！
</p><p>LaPreciosa<br>地址：J.P.RizalSt,LaoagCity</p><p>菲式朱古力火鍋</p><p>「俾我講到咁，佬沃係咪無啖『正常嘢』好食？」非也，佬沃其實有好味薄餅的，全因從前有美軍駐守當地，懂得做生意的人們為了「招呼」這班美軍，便整起薄餅來。久而久之，當地人也愛上這種「西洋菜」，薄餅店越開越多，到今天市內仍可輕易找到。Saramsam是家既似酒吧又像cafe的，佈置骨子似屋企。要了一個簡單不過的雜菜pizza，以雜菜混上一層茄醬再加芝士，配上香脆薄批，惹味亦開胃，在連日燒烤煎炸菜式之中帶來一點清新感覺。同樣在埋尾的關鍵時刻，侍應竟然端來一客「菲式瑞士朱古力火鍋」，油炸微脆的香蕉蘸上滾滾熱朱古力醬，朱古力不濃，甚至有點稀，似額外加了蔗糖同煮，味道固然是濃甜。對我這種嗜甜的人當然沒問題……
</p><p>Saramsam<br>地址：J.P.RizalSt,LaoagCity</p><p>TastesofLaoag</p><p>溫馨提示：文中所說以外，在菲律賓一定必食的是燒豬，皮脆豬味濃，一試難忘！
</p><p>TravelMemo
</p><p>持特區護照或BNO免簽證。菲律賓領事館：28238500<br><br>菲律賓佬沃5天團，遊覽馬可斯行宮、抱威教堂等，逢星期四及日出發直飛佬沃，團費$1,899起。康泰旅行社：21088888<br><br>1港元約兌5.8菲律賓披索（文中價錢已折算港元）<br><br>220V，兩扁腳插座
</p><p>菲律賓　佬沃<br><br>下周間中有雷暴，24-32℃</p></body></html>