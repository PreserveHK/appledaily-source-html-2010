<html><header><meta charset="utf-8"><title>消費blog：英商迷你影音搶攻港女生</title></header><body><h1>消費blog：英商迷你影音搶攻港女生</h1><p>以前提起玩音響，都係男人嘅玩意，今時唔同往日，身邊都有唔少姊妹開始玩Hi-Fi，有啲仲玩到前後級膽機，聽黑膠唱片。女性影音巿場越嚟越大。但話時話，多數女仔唔係咁鍾意大大嚿嘅影音器材。<br>好似走高檔路線嘅老牌英國影音生產商CambridgeAudio為投本港女性喜好，家都好積極推出啲細細部嘅迷你組合，推出副線Sonata品牌攻女性巿場。<br>小妹早幾日同CambridgeAudio本港代理威達公司老友Martin傾開，佢話Cambridge近半年推咗一系列Sonata影音產品，港女都好受落，包括有DR30擴音機、CD30CD機、DV30DVD播放器，「女仔買機主要睇兩個因素，機身唔要大，價錢要相宜。Sonata就啱晒條件」。</p><p>推網絡播放機</p><p>Martin話，CD機同DVD機size同樣係270×285×67mm，售價$3,290，配埋擴音機賣$5,430，成套家庭影院，「以Cambridge呢嗰牌子，1萬蚊砌到HomeTheatre，算係好抵玩」。<br>Martin又話，CambridgeAudio因應家大熱嘅網絡音樂，啱啱推出首部網絡播放機SonataMP30NetworkPlayer，連駁電腦就可以播歌，CD機都慳番，「部機仲有埋Wi-Fi無線接駁電腦，擺位方便彈性好多」。新機未定價錢，預計賣3,000零蚊。<br>電郵：mailto:shoppingjing@appledaily.com</p></body></html>