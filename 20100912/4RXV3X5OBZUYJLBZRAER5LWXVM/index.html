<html><header><meta charset="utf-8"><title>泊車入場全免　親馬羊活樂遊</title></header><body><h1>泊車入場全免　親馬羊活樂遊</h1><p>開學喇！唔想家中小朋友讀死書，要花啲心機帶佢哋周圍去，實地考察上一課活動教學。趁假日遊車河，跟住我設計的路線入元朗走一轉，環繞石崗附近三個景點，只需半日遊就包你嘅囝囝囡囡認識馬羊鳥，最重要係有得免費泊車又唔使硬收入場費，夠晒經濟實惠。<br><br>記者：許維雅<br>攝影：譚盈傑<br>Model：Fion、Anthea</p><p>第1站騎馬仔　小朋友騎細種馬</p><p>車程約10分鐘就可由港鐵錦上路站到達今年1月才開幕的香港馬術服務有限公司，同馬仔近距離接觸。負責人梁生與馬結緣超過30年，重新整理八萬呎的騎術學校，就是為令小朋友可以有更多機會愛上馬仔。馬房既有退休賽馬亦有表演馬，提供騎馬訓練、馬車租借及騎馬繞山等活動，小朋友想學騎馬亦會特別安排身形較細品種的馬仔，亦可以試吓拖馬行圈，費用由半小時約$300起。</p><p>路線A：由港鐵錦上路站出發→迴旋處轉左往八鄉方向→沿東滙路直行至另一迴旋處轉右繼續往八鄉方向→沿錦田公路行駛至左邊見「橫台山村公所」路牌→左轉入橫台山散村路即到</p><p>地址：新界石崗錦田公路DD111地段3040<br>查詢：24889986<br>泊車位：約30個（免費）<br>網址： http://www.hkecs.net/ </p><p>第2站餵羊仔　自家鮮奶勁正</p><p>唔少朋友都聽聞過元朗有某地方啲自家製鮮奶好好飲，但就唔係咁多人知喺邊，因為位置的確幾隱蔽。選擇農場鮮奶有限公司作為第二站，除因有得餵羊仔，仲可以食埋午餐。雖然款式選擇唔多，但餐蛋麪及燉奶同樣非試不可。旁邊一群羊仔都係農場的生招牌，只要畀$2放落羊仔基金就可以餵佢哋食草，囡囡開心到紮紮跳。</p><p>路線B：沿小路出返錦田公路口左轉→直行至迴旋處右轉往荃灣方向→上荃錦公路不久即見右邊巴士站然後轉入→駛入雷公田村小路→經過大欖郊野公園後便到達</p><p>地址：元朗石崗甲龍村雷公田78號<br>查詢：28329218<br>泊車位：約30個（免費）</p><p>第3站觀雀鳥　車停小路任你睇</p><p>南生圍路旁河邊經常有大群候鳥聚集，雖然距離遠咗少少，但只要帶備望遠鏡一樣睇到。附近路段比較僻靜，所以將車停埋一邊小路唔阻人一定無問題，所以唔少龍友經常帶埋長鏡揸車去影相。</p><p>路線C：出返荃錦公路口左轉落山→到迴旋處靠左往元朗方向→沿錦上路駛至錦田公路左轉→駛至第二個迴旋處右轉往錦綉花園方向→不久即見左邊有南生圍路牌轉入南生圍路</p><p>泊車位：南生圍路段僻靜，將車停埋一邊小路慢慢睇都得。</p><p>RAV4抓爛地無難度</p><p>去以上三個景點，無車都幾難去到。小路又多又窄，加上入馬術學校條路係爛地，所以輕巧細小卻備有四驅推動的豐田RAV4實在好適合今次半日遊。馬力唔算強，不過路途遙遠，坐住車身高空間不俗的RAV4入元朗，當然好過坐私家車仔，且懸掛軟硬適中，論舒適的確合格有餘。最後值得一提的是揸得斯文啲，油耗最低試過每公里$1，一家人去玩都夠化算。</p><p>規格</p><p>引擎：1,998cc直四DOHC16氣閥VVT-i<br>馬力：152PS/6,000rpm<br>扭力：194Nm/4,000rpm<br>傳動：四前速電控自動波<br>售價：$314,700（豪華版）<br>查詢：23054555（皇冠車行）</p></body></html>