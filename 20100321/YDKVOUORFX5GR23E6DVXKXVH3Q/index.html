<html><header><meta charset="utf-8"><title>夠Car事：開篷黑馬　全天候ShowOff</title></header><body><h1>夠Car事：開篷黑馬　全天候ShowOff</h1><p>1系定位本來係玩揭背車仔，自從135i硬頂同開篷雙雙爆出後，家陣連120i都追加埋Convertible版本。車價相對更抵玩外，換裝電動軟篷頂後嘅120i，22秒便以新面貌登場，黑身啡櫳靚絕配搭，當然可以全天候Showoff。<br><br>記者：徐影龍<br>攝影：伍慶泉<br>Model：Michelle@PureModels</p><p>135i有「縮水M3」美譽，開篷版更係賣到斷貨。無他嘅，1系玩靈活細車格局，車價門檻又唔算高，就算打工仔都唔算重負擔。今次輪到120i玩開篷，唔跟大佬5系咁用高級硬摺篷設計，依然採用電動軟篷，好處除咗襟用、平價同更慳油外，對車身體積較小嘅1系嚟講，收納空間要求亦無咁大。開篷時間約22秒，時間屬中規中矩，勝在電軟篷收合過程簡單順暢，最重要係行緊車都可開閂（車速40km/h以下），就算遇着過雲雨，都可隨時閂篷，避免變落湯雞。引伸落去，若停燈位見到靚女等過馬路，㩒吓個掣咪可以喺佢面前玩「變形金剛」囉，包佢一定留意你。就算你已經有美相伴，當遇到貨Van佬眼甘甘望你隔籬位靚女時，亦大可「閉篷收花」，最多咪畀佢睥22秒啫。
</p><p>內櫳皮料質感佳</p><p>上次試過135i，已經好欣賞50:50嘅前後車重分佈，能更穩定同易於操控。嚟到120i，呢個優點仍然保留，尤其對屬尾轆車嘅120i嚟講，呢點更為重要。配備2.0L直四引擎，話就話性能上不及「縮水M3」咁堅，不過都有成156匹馬力，推架2+2細車已相當具爆炸力啦，開埋篷迎風疾走，嗰種快感同刺激度又係一般硬頂車畀唔到你嘅。內櫳仍偏向豪華格局，全黑車身同車廂，配上啡色皮椅及門內側TwoTone襯色，坐同摸都Feel到真皮嘅高級質感，真係唔開篷Showoff都對唔住你同架車。</p><p>規格<br>引擎：1,995cc直四	<br>馬力：156ps/6,400rpm<br>扭力：20.4kgm/3,600rpm	<br>傳動：六速Steptronic+/-波箱<br>售價：$409,000	<br>查詢：BMWHK（25776168）</p></body></html>