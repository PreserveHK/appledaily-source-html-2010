<html><header><meta charset="utf-8"><title>消費blog：復活節澳門飛東京平3000元</title></header><body><h1>消費blog：復活節澳門飛東京平3000元</h1><p>今個復活節旅行團爆到飛起，機票加酒店自遊行套餐都不遑多讓，其中日本東京四天自遊行漲價到天價8,000蚊，都係一票難求。好似小妹嘅同事翁翁早幾日突然戚起條筋想話喺復活節去日本玩，問我有冇計。小妹問過幾間旅行社都話爆晒，最後搵到康泰嘅老友Balwin，佢話唔單止仲有位，價錢仲比巿面嘅套餐平三成。咁筍係真唔係呀？</p><p>宿霧5天遊3599元</p><p>Balwin話，今次第一次同澳門航空/非凡航空合作嘅復活節東京四天自由行，係喺澳門機場上機，賣價只係5,399蚊起，因為最近先推出先有位咋，「費用包埋香港來回澳門嘅船飛，仲有澳門碼頭至澳門機場專車接送，比香港出發平近3,000蚊，嘥啲時間搭船去都抵啦。」<br>Balwin翻查電腦紀錄又推介話，宿霧五天自遊行都有位，價錢係3,599元起，只係比平日貴約500蚊，都幾抵玩。<br>日本航空旗下旅行社日航天地嘅Shirley話，家復活節正日出發嘅自遊行套餐全線爆晒，附加費每人要加2,000蚊。好多年都未試過咁旺。佢教路話，如果假期許可嘅話，4月6日出發仲有機位，唔使畀復活節附加費之餘，仲減多300蚊同埋啱晒時間睇埋櫻花㖭。好似「東日本機．鐵遊」套餐，包香港至東京來回機票、JR東日本線5天火車證同一晚酒店（可選擇山形巿、仙台巿、秋田巿、盛岡巿等地酒店）。最平嘅係入住仙台巿嘅HotelCOM'Sendai酒店嘅套票，賣5,180元，再減300蚊。<br><br>電郵：mailto:shoppingjing@appledaily.com</p></body></html>