<html><header><meta charset="utf-8"><title>三模鬥車超真實　GT5玩堅撞</title></header><body><h1>三模鬥車超真實　GT5玩堅撞</h1><p>年年話出，年年白等！《GRANTURISMO5》（GT5）終於唔係齋講，大賣3D立體、真實賽道，連炒車都玩堅。發佈當日，周秀娜、郭思琳及Canon新女模Melanie，齊鬥車、狂撞欄，率先試玩。雖然發售日期仍待落實，但已經出街有望，機迷們拎定銀包出嚟啦！<br><br>記者：符樂<br>攝影：王文忠</p><p>炒車無白撞</p><p>無論係以往嘅GT系列，還是其他賽車遊戲，炒車根本唔代表咩嘢！但一向玩寫實的GT5，更進一步同貼近現實，連炒車都玩埋。小記攞架Mercedes-BenzSLSAMG，轉彎勁鏟後，車頭凹陷，連BenzLogo都睇唔到。此後每逢右轉，軚盤都卡住卡住，回軚大受影響，行車速度雖然大減，但勝在夠真實。</p><p>天氣變化玩細緻</p><p>落雨！可以係雨打車窗啪啪聲；若然從薄霧時分，雨勢一點一滴地慢慢落下，車頭燈照住雨滴同前車嘅煙塵，係咪好戲劇性呢？GT5從氣溫、氣壓、濕度等方面，動態模擬出天氣狀態的變化，細緻程度連雨刷都整埋，真係不得不畀個服字。</p><p>遙控車隊　隨時鍊返轉</p><p>除咗自己落場兜一轉，玩家仲可以育成駕駛員，擔任車隊教練。玩家透過Online功能，可與其他玩家互動；在社群中的「遙控競賽」模式，只需要選擇自己與好友在線上發佈的AI駕駛員與使用車種，賽車活動就會自動舉行。即係話，你發佈嘅線上AI駕駛員，可能會在你唔知情下參賽，自動累積經驗。</p><p>號稱最快車輛X1Prototype</p><p>GT5收錄超過1,000款車，從最新的超級跑車到NASCAR和WRC等越野拉力賽的車款都有！而RedBullX1Prototype將會是遊戲中，同時亦是有史以來最快的一架車。<br>佢係由PolyphonyDigital同RedBullRacing車隊開發，低風阻的車身線條，玻璃纖維車艙蓋、全罩式輪圈整流罩，以及前後擾流翼在高速區間保持車身穩定性，講到咁勁，真係好想試吓佢。</p><p>Profile</p><p>GRANTURISMO5<br>主機：PS3（BD版）<br>類型：賽車<br>開發廠商：PolyphonyDigital<br>人數：1人<br>發售日期：2010年底<br>預訂日期：2010年11月4日起<br>售價：$458（初回生產限定版）</p></body></html>