<html><header><meta charset="utf-8"><title>千嬅夫妻合唱　爆老公濕晒</title></header><body><h1>千嬅夫妻合唱　爆老公濕晒</h1><p>婚後首次在紅館開騷的丁太楊千嬅，前晚尾場個唱時請了老公丁子高上台拖手合唱，令全場起哄。獻唱後，丁子高即熊抱兼錫啖老婆，冧爆千嬅。尾聲時，千嬅感動落淚，更在台上又坐又瞓不願離開。雖然台上冧爆，但千嬅受訪時大爆老公上台時緊張到手心出汗。</p><p>楊千嬅一連五場演唱會前晚在紅館圓滿結束，請了許志安、譚詠麟（阿倫）及老公丁子高擔任嘉賓，捧場有鄭裕玲、汪明荃、余文樂及專程從上海返港的老爺奶奶等。<br>千嬅在首場與陳奕迅唱雙簧笑安仔與鄭秀文（Sammi）是箭嘴安與甲骨文，這晚安仔踩場與千嬅合唱《愛你》後，又讚她好fit，有35、24、34。千嬅將台交給安仔時，又玩嘢唱出：「安仔，我捨不得你。」令全場起哄，有人即大叫Sammi。安仔笑說：「千嬅個人係咁，有時講嘢唔經大腦，呢啲係我鍾意佢嘅地方。」</p><p>阿倫祝一索得男</p><p>之後千嬅與老公以黑白襯到絕出場，合唱《飛女正傳》，丁子高曾是組合VRF成員，但他表現緊張，二人拖手對唱後，即情深用力相擁，丁子高像不捨得放手，錫了她一啖及送上花球像預演婚禮，冧爆老婆。千嬅笑說：「頭先好得人驚，OK喇，佢唔會再唱歌，因為成日喺報紙講佢，既然今年我踏入人生另一階段，都正正式式帶佢見吓家人（指fans），你哋呀。」千嬅在台上表示要時間繁殖，阿倫出場時拿出大量索帶送給她，笑指這是幸運索，保她一索得男。</p><p>千嬅讚舊愛勇敢</p><p>尾聲時，千嬅邊唱邊喊致走音，並說：「我會唱到老，我每日緊張到瞓唔着，做完好滿足。」之後在台上又坐又瞓說不捨得離開，安哥兩次後，至12時10分才散場需罰錢。慶功宴上，千嬅表示與老公只錫到面，並說開騷前求了他一星期才答應，又爆拖老公時知道他驚到出手汗。對於蔡卓妍認與陳偉霆拍拖，千嬅表示祝福及大讚二人勇敢，提到其舊愛鄭中基也認與有線主播余思敏發展中，她即說：「吓！咁佢都勇敢咗好多，有改變咗，可以再勇敢啲，梗係祝福佢啦。」<br>採訪：胡比　攝影：葉君海</p></body></html>