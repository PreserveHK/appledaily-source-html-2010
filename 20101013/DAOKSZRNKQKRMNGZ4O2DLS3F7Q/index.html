<html><header><meta charset="utf-8"><title>隔牆有耳：倒董「建華」棄戰友做警花 - 李八方</title></header><body><h1>隔牆有耳：倒董「建華」棄戰友做警花 - 李八方</h1><p>街頭戰士可以變成尊貴議員，世事有時就係咁奇妙，03年民怨沸騰，卿姐、阿牛等人振臂一呼組成「民主倒董力量」，當時甚有聲勢，後來老董腳痛下台，大家功成身退，當中一個核心成員邱建華，更加脫離社運行列去咗做警察，周不時俾上頭調派去西環「勤王」，令昔日戰友十分驚訝。</p><p>女長毛憤怒撕合照</p><p>「女長毛」雷玉蓮今年10.1去西環示威，例牌俾大批警察攔截，蓮姐話雙方對峙期間，企喺佢面前阻佢前進嘅女警，竟然係幾年冇見嘅舊戰友邱建華。蓮姐話當時兩人面對面，佢驟見舊戰友身穿警服，成個人呆咗，以為自己眼花！<br>邱建華係「民主倒董力量」秘書，當年剛入讀珠海書院新聞系，站出來高調倒董，搞到校方要出聲明同佢劃清界線，後來佢淡出，風波不了了之。姓董嘅建華落台，姓邱嘅建華近年亦絕迹社運圈子，蓮姐同八方講，邱建華做警察令佢好震驚，足足10日時間先可以冷靜下來，日前去一個慶祝雙十節飯局，問社運界朋友，終於證實昔日戰友原來真係走咗去陀槍，蓮姐話覺得好嬲，㷫到撕爛晒兩人合照。<br>蓮姐憶述，當年同邱建華拍住上街倒董，仲記得邱建華呻過，唔係咁鍾意「倒董力量」蕭若元開會時猛爆粗。家陣對方係特區警察，蓮姐話邱建華好落力攔截示威者，應該係一個盡忠職守好警察，「祝佢扶搖直上，身體健康」。</p><p>阿牛：職業無分貴賤</p><p>另一倒董健將阿牛稱，其實早就知道邱建華當差，因為有次喺柴灣警署報案室見過佢，不過大家已經冇乜偈傾。對於戰友加盟政府，阿牛冇蓮姐咁大反應，只係話：「職業無分貴賤。」八方搵邱建華朋友八卦吓，聽聞佢大約兩年前加入警隊，投考時有交代倒董經歷，都照樣獲聘用，證明警隊唯才是用冇政治歧視。據講邱建華都係在7.1、10.1呢啲大時大節，需要多啲女警應付女示威者時先會俾上頭抽調去幫拖，執勤時見到舊戰友冇乜特別感受，總之做好呢份工啦。<br>mailto:pf_lee@appledaily.com</p></body></html>