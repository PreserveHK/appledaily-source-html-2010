<html><header><meta charset="utf-8"><title>隔牆有耳：專業會議忽然團結 - 李八方</title></header><body><h1>隔牆有耳：專業會議忽然團結 - 李八方</h1><p>「專業會議」雖然名義上係一個所謂政團，但組織紀律顯然好鬆散，四位成員過往在唔少議案投票時都各有各投，並無硬性規定要立場一致，唯一一位直選議員就經常同另外三位功能組別議員唱反調，因此專業會議呢四票，向來似有還無。<br>今次堆填區風波，似乎有助團結呢個鬆散組織，何鍾泰噚日表明，已經要求其他三位議員歸隊，今次唔准自由投票，事關呢次唔單止涉及堆填區問題，政府更加要削弱立法會憲制地位，身為議會一分子，唔通唔同政府撐到底，甘於被人廢武功？據何鍾泰講，截至噚日為止，即使環境局局長邱騰華親自同佢哋食早餐拉票，但四位成員仍然一致支持廢令，佢唔希望亦唔相信當局會成功撬票。何鍾泰強調自己90年代已經去外地考察廢物處置設施，勁不滿政府無長遠政策，今次一於企硬反到底。
</p></body></html>