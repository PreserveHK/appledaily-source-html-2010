<html><header><meta charset="utf-8"><title>洗心革面　Winning更生計劃</title></header><body><h1>洗心革面　Winning更生計劃</h1><p>其實《Winning》做過好多錯事！集集話改革、加新動作、強化AI……但到頭來玩上手又係同上一集差唔多。但今次《WE2011》真係決心改過，ML有得玩Online，大量花式更加入簡易操作系統，電腦AI仲識得組織漂亮攻勢，我哋應該畀多個機會佢，你睇，美斯個樣幾誠懇！<br><br>文：阿洛</p><p>磨刀千日　用在Online</p><p>歐版已出，但咪仆出去買Game住，因為今次《WinningEleven》係有行貨版o架！除中文介面外，同梱版除有支按摩棒送之外，320GB嘅白色主機更加係首次登場。<br>之前玩MasterLeague，你砌到一隊幾勁球隊，最多都係Online打吓、演吓嘢咁，煲機煲到爛，嘥料囉！今集ML終於有得玩Online，電腦會因應玩家最近期嘅球隊狀況同能力編排不同級別，所以絕對唔會出現強隊對魚腩呢啲情況，魚腩們可以放心。而贏波之後，同以往一樣都係有錢賺，而賺到錢就可以買球員，砌隊皇馬、巴塞混合體出嚟都得。</p><p>簡化花式　人人美斯</p><p>今集又聲稱開發了1,000種動作，Winning迷聽到悶啦呵！不過實際玩過像球場氣氛、球員動作都精細咗，而且以往複雜嘅花式，今集就可以簡簡單單出到，因為加入了簡單按鍵系統，只要先設定按鍵嘅花式，幾個掣就可以施丹轉身再嚟直角假身，要好似美斯咁好腳法好容易。而同時今集亦有全新射門能量計及體力計，另外亦有全新界外球系統，睇得出廠方今次真係有誠意重新做人！
</p><p>欲練神功　必先自「攻」</p><p>操作係今次最大改動項目之一，首先，傳球已經唔係電腦幫手自動搵目標，即係唔係求其去到禁區邊按三角掣就可以傳到靚絕直線波，傳球方向要自己控制，玩上手感覺和之前系列唔係太同，即係上幾代嘅高手，睇嚟都要操一操先好認叻。另外，上集聲稱嘅360度盤球劣評如潮，但今集嘅360度盤球就易玩好多，自由度亦好高，加上直角假身回歸，技術型玩家應該有所發揮。</p><p>《WORLDSOCCERWinningEleven2011》</p><p>平台：PS3/XB360<br>廠商：Konami<br>類型：足球<br>人數：1-多人<br>發售日期：10月14日
</p></body></html>