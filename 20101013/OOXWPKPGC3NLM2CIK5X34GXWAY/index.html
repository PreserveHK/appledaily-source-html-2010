<html><header><meta charset="utf-8"><title>澳門4D鬼屋　非人體接觸</title></header><body><h1>澳門4D鬼屋　非人體接觸</h1><p>十月有咩好玩？咪又係扮鬼扮馬慶祝哈囉喂，不過主題公園的鬼屋都玩咗十年，不如今年試新嘢，去澳門4D鬼屋……俾鬼玩啦！<br><br>記者：蕭漢祥<br>攝影：陳陶鈞<br>Model：EagleLo</p><p>陰陰濕濕陣風吹</p><p>澳門漁人碼頭舉行的哈囉喂活動來到第三年，今次兩間鬼屋以「澳門經典鬼故事館」及「恐怖電影院」為主題。可能有人會話：「唓！咪又係係咁嚇人的鬼屋，同香港有咩分別？」無錯，裏面同樣都係一大班鬼，失驚無神衝出來嚇你，但係今次的噱頭係「4D」，即係除了視覺聽覺的驚嚇之外，仲會有一些「非人體接觸」的感覺，簡單來講就是……陰陰濕濕的風吹……<br>先睇佈置，一入場就見到一部墜毀的直升機，以及一班士兵的模型。由於今次小記係傳媒超級優先場，入場時裏面都仲未開燈，漆黑之中真係俾呢班模型鬼嚇親。至於鬼屋內的情況，參觀當晚雖然尚未準備好，但係鬼娃娃的佈置加上突如其來的嚇人伎倆，足以令到自稱大膽的模特兒Eagle走夾唔唞，佢有幾驚？睇網上短片聽聲就知。小記問過一些澳門人，他們都說，澳門有萬聖節氣氛的地點非常少，因此幾年前開始「搞鬼」的漁人碼頭，就成功聚集當地的年輕男女玩餐飽嗌餐飽。
</p><p>鬼口水易入口</p><p>澳門漁人碼頭即將有一個非洲村酒吧於哈囉喂期間新開張，當然都係鬼影幢幢啦。為了應節，還設計了三款萬聖節飲品，包括血色瑪莉、非洲鬼及鬼口水，鬼口水是甚麼味道？ModelEagle話：「甜甜哋囉，幾易飲！」</p><p>慳錢Tips：1蚊有特飲</p><p>憑特快通行證，於本月30及31日入場，就可以在非洲村酒吧以1元購買一杯特飲。<br>終極套票每位$238：包特快通行證、虛擬影院、恐懼鬥室以及自助餐（10月26日前預購有八五折）</p><p>澳門漁人碼頭</p><p>地址：澳門新口岸友誼大馬路<br>費用：一間鬼屋$35（普通門票）、$55（特快通行證）<br>兩間鬼屋$60（普通門票）、$100（特快通行證）<br>網址： http://www.fishermanswharf.com.mo </p><p><br>澳門人討論區　熱推二食店<br>街市茶樓嘆點心</p><p>小記從澳門的網上討論區發現，澳門人好重視傳統味道，今次介紹的紅街市地帶，就尋找到不少澳門人情味。<br>自1962年已開始座落在紅街市旁的龍華茶樓，是澳門最具歷史的廣東茶樓。身為第二代掌舵人的何明德先生憶述，由以前通街都係牛和牛糞，變成現在的高樓大廈，車輛往來的景象，但外面如何改變，進入龍華就有如進入時光隧道，內裏裝潢如牆上掛鐘和下面的油畫，是開張至今的珍品。除了硬件上的堅持，軟件上風味依舊，一盅兩件嘆足一個早上。這裏並沒有記賬卡，客人嘆完茶後，自行到櫃台前向老闆坦白說出點了甚麼：「三碟點心，一碟乾炒牛河！」老闆便會打算盤計賬，全靠一個信字。<br>這裏做的都是街坊生意，食客結賬時第一句不是講錢，往往是溫馨問候，看着新朋友變成老朋友，老朋友帶着兒女，然後孫兒……好像這天一家三口，帶着孫女來嘆茶的鄧先生，已是40年的老顧客，身旁的孫女Queenie小時候常坐老闆何先生的大腿上學寫字。</p><p>龍華茶樓</p><p>地址：澳門提督市北街3號（紅街市旁）<br>營業時間：逢星期一至日早上7時至下午2時</p><p>堅持一磚牛油多</p><p>這家43年歷史的香島咖啡。第二代掌舵人岑先生，躲在廚房密密手做，餐單上並無那些甚麼「創意」食品，卻堅持「越簡單的小食，便越需要維持水準，用料更絕不能馬虎。」例如鮮油多就堅持用由新西蘭入口牛油，更自家研製鹹牛肉餅。<br>八十後的模特兒Eagle最欣賞的是岑太由台灣引入的珍珠奶茶，用了港式奶茶的方法，再加上浸過糖水的粉糰，使這杯熱珍珠奶茶根本不用加糖，就已經好好味，好香濃哩。</p><p>香島咖啡</p><p>地址：澳門亞利鴉架街2號地下</p><p>EatinMacau</p><p>溫馨提示：龍華茶樓門口位於小巷之中，較難發現。不過絕大部份澳門人及的士大哥，都能清晰教你點樣去到，放心。</p><p>TravelMemo
</p><p>持香港居民身份證毋須簽證。澳門駐港旅遊局：28388680<br><br>Turbojet噴射飛航單程$134起。Turbojet噴射飛航電話：28593333<br><br>1港元約兌1.02澳門幣（文中價錢已折算為港元）<br><br>220V，三扁腳插座</p><p>中國<br><br>澳門<br><br>下周間中有雨，26-31℃</p></body></html>