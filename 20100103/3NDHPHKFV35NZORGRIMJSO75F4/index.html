<html><header><meta charset="utf-8"><title>隔牆有耳：自稱被挑逗　指揮官出位 - 李八方</title></header><body><h1>隔牆有耳：自稱被挑逗　指揮官出位 - 李八方</h1><p>前日大遊行，一般人以為「80後」衝擊中聯辦好出位，其實最搶鏡嘅，並唔係一班散兵游勇，而係西區分區指揮官陳進，佢指有遊行人士刻意「挑逗」警方釀成衝突，即刻出晒位。</p><p>被網民嘲笑</p><p>遊行結束後，陳Sir同記者講，雖然遊行整體上十分和平，但喺遊行尾段，卻有部份參與者「刻意去挑逗同埋衝擊我哋警方，同埋破壞我哋同主辦者協議嘅安排。」陳Sir針對試圖越過警方防線衝擊中聯辦嘅遊行人士，可惜詞不達意，將挑釁講成挑逗，真係差之毫釐，謬之千里。<br>好多人對陳Sir如此描述警民關係不以為然，喺網上笑言可能鍾情制服誘惑嘅人，先有興趣挑逗警方；亦有網民話陳Sir反主為客，事關警方成日阻撓遊行人士，又將示威區設置距離中聯辦甚遠，擺明係要引起遊行人士不滿，「陳指揮官，我沒有挑逗你，你卻來挑逗我們！」<br>陳進幾年前做過北角區副指揮官，今年針對中聯辦遊行示威陸續有來，相信陳Sir仲要面對好多挑逗。</p></body></html>