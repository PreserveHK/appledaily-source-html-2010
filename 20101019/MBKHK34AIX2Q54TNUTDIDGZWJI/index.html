<html><header><meta charset="utf-8"><title>中環在線--蔡雅頌：靠老婆成為冠軍芬佬 - 李華華</title></header><body><h1>中環在線--蔡雅頌：靠老婆成為冠軍芬佬 - 李華華</h1><p>香港地，個個話搞fund，搞到一街都係fund佬，但唔夠人搶生意嗰陣，就即刻變「fun佬」！咁成功嘅fund佬到底有咩秘訣？根據曾經喺惠理集團（806）創下7年賺9倍嘅冠軍紀錄嘅蔡雅頌（圖）所講，應該要娶個好老婆同多啲用個腦想東想西！<br>阿蔡話：「我所諗嘅東西唔局限於投資，享受箇中嘅感覺，但係就算估錯咗，不斷調整想法，亦都係一種樂趣。」之不過，家要睇實自己檔嘢，冇以前咁他條，所以冇時間諗嘢！<br>至於另一樣成功心法，就係娶個好老婆！舊年先小登科嘅阿蔡話：「老土講句，當你搵到一個可以將工作以外所有東西都交託嘅人，真係可以令你更專注工作，當然大家能明白大家，亦係好重要……」<br>講開又講，阿蔡嘅基金點解叫行健呢？佢話行健個名源自《易經》裏面嘅乾卦「天行健，君子以自強不息」，大意係勉勵人要改進自己不斷進步，佢用「行健」做基金個名，用意都係一樣。<br>李華華</p></body></html>