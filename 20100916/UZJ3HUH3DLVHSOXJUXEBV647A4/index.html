<html><header><meta charset="utf-8"><title>小巨肺一夜成名繼續平民林欣彤搭巴士返學</title></header><body><h1>小巨肺一夜成名繼續平民<br>林欣彤搭巴士返學</h1><p>新鮮出爐的《超級巨聲2》冠軍林欣彤（Mag），日前抱病出戰凱旋而歸後，元氣大傷要閉關休息兩日，昨日她病癒上學，繼續穿便服、揹背囊兼坐巴士，樸素學生生活未有因一夜成名而改變。晚上她再到電視城參與《勁歌金曲》演出，對於上屆《巨聲》得獎者發展平平，Mag深信有實力必定能發圍。</p><p>現年20歲的小巨肺林欣彤，日前剛在無綫的《超級巨聲2》大熱勝出，雖然喉嚨不適抱恙上陣，但仍奪冠而回，不過大戰過後Mag即因病閉關兩日，留在大埔家中休息，昨日才病癒出關，於早上10時許出發到青衣IVE上學。Mag雖然已一夜成名，但仍穿便服、揹背囊兼化淡妝，大熱天時坐巴士入青衣，學生生活如常。</p><p>簽約交無綫處理</p><p>Mag等巴士時，有女fans認出她，更上前苦口婆心叮囑她要小心選擇唱片公司，女fans說：「如果去嗰啲應酬嘅公司，對你嚟講唔係咁好。」之後兩人又合照留念。記者在巴士上趨前訪問Mag及影相，她大方有問必答，提到成為唱片公司搶手貨，Mag笑說：「我冇諗過，交番畀公司（無綫）去處理。其實出唱片對我嚟講係好遙遠嘅事，我諗未會咁快出碟。」<br>提到上屆《巨聲》得主發展平平，問Mag會否擔心前途，她說：「我都冇諗過，不過我相信有實力有努力，始終都會有出路。我自己會畀時間唔會太急進。」得獎後引來大批記者追訪，有否被學校或朋友投訴？Mag表示因為病倒，賽後兩日均請病假兼連看三次醫生，故未知學校看法，但她指老師一向痛錫自己，朋友也很支持，相信問題不大。
</p><p>「暫時冇諗住拍拖」</p><p>近日有報道指Mag飛起舊愛，跟另一得獎者羅孝勇撻着，她說：「我同前男友係喺我參加《巨聲》前分手，根本唔關事，暫時我冇諗住拍拖。」<br>此外，昨晚Mag到電視城錄影《勁歌金曲》，她受訪時賣口乖稱自細已睇《勁歌》，有機會演出感興奮，又透露暫時工作以訪問為主，相信不會影響學業。有報道指Mag雖曾與舊愛拍拖，但仍是處女，她淡定地說：「我冇睇，當係適應喺圈中工作嘅一部份。」至於同場的周麗淇、陸永及樂瞳均大讚Mag唱功，樂瞳更搞笑說：「我聽完佢綵排，想問吓不如下星期先再嚟錄。」<br>採訪：黃文成、王連連<br>攝影：羅德光、陳順禎</p></body></html>