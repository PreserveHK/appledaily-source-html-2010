<html><header><meta charset="utf-8"><title>消費blog：FinalFantasy推中文版XIII</title></header><body><h1>消費blog：FinalFantasy推中文版XIII</h1><p>SonyPS3巿場部總經理James噚日搵小妹，話賣咗23年嘅殿堂級RPG（角色扮演遊戲）FinalFantasy，歷史性推出中文版XIII，啱啱嚟到香港，叫小妹嚟試機。講到咁巴閉，即刻走上門，未入到Sony門口就聽到打到嘭嘭聲，入到門仲見個game嘅女主角雷光（Lightning）真人出現，睇真啲，原來係o靚模Aki扮成雷光喺度打機（圖）。<br>Aki邊打機邊同小妹講，個game用咗中文介面，所有角色對話，攻擊指示等，全部都有中文字幕，比以前日版投入好多，着埋套衫玩得仲有feel，好啱女仔玩。<br>James話，以前遊戲軟件商只重視日本、美國巿場，啲games只係得日版、美版，港男梗係玩得冇咁過癮，特別係啲RPG，都唔知古仔講乜，只有喪打。近年軟件商開始重視華人巿場，零星有中文版遊戲。今次RPG龍頭FinalFantasy推中文版，震動咗成個game界，會刺激更多中文版遊戲出籠，「中文版賣$358，另有連原聲大碟、限特版手掣等套裝，賣$799。Fantasy舊款遊戲仲減價七折起。」</p><p>James話，中文版XIII今個月27號先出街，為咗隆重其事，21至30號會喺尖沙嘴美麗華商場首次舉行「中文化遊戲展」畀game迷率先試玩，26號FinalFantasy製作團隊會現身會場。<br><br>電郵：mailto:shoppingjing@appledaily.com</p></body></html>