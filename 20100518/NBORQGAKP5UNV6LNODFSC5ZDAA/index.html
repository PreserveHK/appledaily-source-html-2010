<html><header><meta charset="utf-8"><title>65"3DPlasma　陳七:似戲院睇波</title></header><body><h1>65"3DPlasma　陳七:似戲院睇波</h1><p>Plasma不死！咪以為時下3D電視齋玩LED技術，Panasonic就帶頭推出首部3D版PlasmaiDTV，等大家睇3D電影之時，仲可以感受吓Plasma嗰種層次感十足嘅電影院級畫質；發佈會仲請嚟南華包括陳七在內4名球星撐場，齊齊試睇呢款3DPlasma！<br><br>記者：許福合<br>攝影：梁細權</p><p>65"巨人級</p><p>最近新機都以LEDTV為主，不過Plasma仍然大把Fans，Plasma強項係有電影感，黑位層次佳及有立體感。Panasonic新推VIERA3D有65"及50"，內置iDTV。睇3D畫面時，仍需配搭3D眼鏡；VIERA3D使用順序顯示技術，配合左右快門LCDShutter眼鏡，分別向左右眼傳遞全高清訊號。現場測試，VIERA3D強項在3D層次感，相比於LEDTV，立體感會較全方位，而動感方面亦一如Plasma特點，較為出色。</p><p>試睇</p><p>型爆眼鏡</p><p>斷估無人會戴3D眼鏡出街，但作為AV界潮物，亦要注重儀表；今次VIERA3D跟機眼鏡，感覺勁型又Cyber，廠方暫時預定跟機送一副。除加入3D功能，新機仲引用NeoPDP新屏幕技術，睇落光度十足，動態對比度更高達5,000,000：1，令到畫面黑位更加傳神，VIERA3D還加入新過濾功能，可減少屏幕面反光問題，所以即使電視面向窗口，畫面仍然可有一定水準。配合600Hz驅動系統支援下，畫面殘影少之餘，高速動作更見流暢。<br>機身內建SD槽，可以睇相、睇片及聽MP3！唔夠喉仲可以上網睇YouTube、Picasa網上相簿，及用Skype於電視上講電話！</p><p>7.1靚聲睇3DBlu-ray</p><p>同其他品牌一樣，VIERA3D要睇到3DBlu-ray影碟，同樣需要配搭一部3D藍光碟機，所以同場亦展出DMP-BDT300，配合VIERA3D可以用足1080p睇到3D立體畫面。聲音方面同樣升呢，能支援7.1聲道輸出，睇3D電影更係身歷其境一樣。
</p><p>G2篤芒影相</p><p>最近M4/3機勁Hit，雖然今次唔係出GF2，不過G2同樣好受玩家們期待，機身顏色有紅、藍同黑三種，使用3"觸屏，可拉出180度反轉，篤芒除可作一般操作，更有一篤即拍，將屏幕當快門咁用！要更改相機設定亦不用慢慢搵，只要打開Q.Menu，就可在屏幕更改設定，例如要更改快門光圈設定值，可以直接用手指在屏幕上轉動標尺，呢種直覺式操作，對用家嚟講真係易用好多！
</p><p>$5,790（齋機/黑色）<br>$6,990（連14-42mm鏡頭/黑、紅、藍色）<br>$8,990（連14-42mm及45-200mm鏡頭/黑色）</p><p>G10入門M4/3</p><p>G10係G1後繼機，仍然係M4/3規格，外觀雖然無驚喜，但有高清拍片，可拍攝1,280×720/30格嘅MotionJPEG；收音功能極富彈性，除機身單聲道收音，亦可外接立體收音咪。</p><p>$6,290（連14-42mm鏡頭）<br>$8,290（連14-42mm及45-200mm鏡頭）<br><br>查詢：Panasonic（28330955）</p></body></html>