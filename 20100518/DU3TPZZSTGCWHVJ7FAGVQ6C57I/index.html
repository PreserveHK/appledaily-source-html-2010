<html><header><meta charset="utf-8"><title>德國實試Cayenne過三關　越野越狂野</title></header><body><h1>德國實試Cayenne過三關　越野越狂野</h1><p>保時捷雖以跑車打響名堂，但以Cayenne進軍SUV市場，依然賣個滿堂紅，但請恕小妹妒忌心重，每次喺街頭睇到打蠟打得立立令嘅Cayenne在招搖，心諗：「喺街行梗無問題，玩越野係咪真係得o架？」不過當在德國親身體驗新一代Cayenne在越野場的辛辣，才發現打造豪華的Cayenne都可如此粗獷。<br><br>記者、攝影：趙慧敏</p><p>上山落水超刺激</p><p>繼環保與實力兼備嘅CayenneSHybrid後，今次德國之行，還試盡CayenneS及CayenneTurbo兩款型號。個人認為，單是CayenneS已能滿足大部份香港車主，擁有4.8公升V8引擎，有400匹馬力，單是與上一代比，已高出40匹，去到3,500rpm已有驚人500Nm扭力，就算香港出名彎多嘅路，應付都綽綽有餘。不過有時玩車梗想試吓頂級享受，另一款CayenneTurbo就畀到你。<br>我們就在德國萊比錫（Leipzig）生產大本營內嘅越野路段，親嘗CayenneTurbo實力。CayenneTurbo擁有4.8公升雙渦輪增壓引擎，馬力更達500匹，由0至100km/h，只需4.7秒，速度不容置疑，在越野功能上，駕駛者只要憑着中控台不同越野功能的按鈕，車輛便會在懸掛、差速鎖等方面自動調整。至於要征服的越野路段，分別置有60°斜坡，傾斜40°的路段及水道，經過水道水花四濺，上斜坡又隨時覺得有翻車可能，惹得我大呼小叫，經當地車手提示下，先知道只需按下相關按鈕，車身便會自動調節適當功能，應付呢啲場面，原來極Easy。</p><p>200km/h仍然夠定</p><p>有機會揸百萬SUV去越野兼狂野一番，絕對令人充滿期待。由工業城鎮萊比錫跑去古城德累斯頓（Dresden），全程來回足足240公里！先接觸市區路段，拜輕量化車身所賜，雖車身龐大但卻靈活感十足；踏上公路路段後才是實力表現，在無限速路段，右腳油門已不經意越踩越深，車速瞬間以200km/h飆馳，但轉數錶顯示仍不足3,000rpm，有排都未到極限。而且在高速下，車身穩定性強，就算切線爬頭，亦沒有因為車身高而出現的搖蕩感，此舉多得PASM主動式懸掛系統之幫助，令行車保持舒適及穩定。雖然車速已令人沉醉，但令人意外的CayenneTurbo卻少以一分Turbo狂野的咆哮聲，車廂保持一份寧靜，是否喜愛實屬個人喜好。
</p><p>PorscheCayenneTurbo</p><p>引擎：4,806ccV8＋雙渦輪增壓<br>馬力：500bhp/6,000rpm<br>扭力：700Nm/2,250rpm-4,500rpm<br>傳動：8速TiptronicS自動波箱<br>售價：$1,786,400起<br>查詢：PorscheCentreHK（29262911）
</p></body></html>