<html><header><meta charset="utf-8"><title>隔牆有耳：「唔投票但要普選」fb群組捱轟 - 李八方</title></header><body><h1>隔牆有耳：「唔投票但要普選」fb群組捱轟 - 李八方</h1><p>五區公投投票人數未盡如人意，林公公即時厚顏回應，話政府同時要照顧冇投票嗰280萬選民意見。明明有得投票又唔表態，俾高官強姦民意真係冇嘢好講。不過有網民就喺facebook開群組「516我冇投票或投白票/廢票，但我要雙普選！」，話「同是民主路人，冇投票，係因為理念有落差」。</p><p>「有票你投唔去投」</p><p>膠group開咗一日，約有56人加入，不過唔少人入組係為咗留言媽叉開group嘅膠人。有網民直接話「有票你投唔去投，你要普選做乜？」有網民話呢個係facebook史上最膠嘅群組，「即係等如冇買六合彩但又想中頭獎」，質問係咪「坐喺梳化食薯片飲汽水就會突然有民主」？<br>好多網民認為，如果未滿18歲做選民而入呢個group可以理解，否則真係接受唔到囉。膠group嘅討論伸展至高登，有高登友話開group人係孩童之言。有人就打咗個比喻，問呢班人係咪「冇食飯但又要飽」，「覺得佢哋見解好獨到好理性」。</p></body></html>