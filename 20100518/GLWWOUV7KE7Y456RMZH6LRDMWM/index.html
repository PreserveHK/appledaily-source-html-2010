<html><header><meta charset="utf-8"><title>梁伯韜只任非執行主席意馬做生意唔使執董 - 李華華</title></header><body><h1>梁伯韜只任非執行主席<br>意馬做生意唔使執董 - 李華華</h1><p>喺上個禮拜沽貨封咗蝕本門嘅意馬國際（585）大股東梁伯韜，一如市場所料，噚日終獲委任為主席兼非執行董事，今日生效。較特別嘅係，番薯梁加入嘅同時，曾經幫過電影大亨鄒文懷打工嘅潘從傑，就辭任意馬副主席、行政總裁同埋執董，即係公司一個執董都無，非常離奇。</p><p>幫手物色賺錢投資項目</p><p>離奇還離奇，番薯梁除咗係意馬大股東之外，通告冇交代到冇乜電影經驗嘅佢，點解會做咗主席，反而喺新聞稿度就引述梁生話，好高興能夠領導意馬開創新里程，會協助意馬發展業務，埋尾仲有一句好惹人遐想嘅，話會幫公司「物色有利潤投資項目」，唔通就係市傳個啲……<br>講開又講，意馬嗰套《神勇飛鷹俠》近排放咗個片頭出嚟，華華睇過，畫面好有力，動作流暢，公仔睇落仲好有美國feel，相信係想打歐美市場。<br><br>李華華<br>mailto:LiWaWa@AppleDaily.com</p></body></html>