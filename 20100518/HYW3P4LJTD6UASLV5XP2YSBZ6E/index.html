<html><header><meta charset="utf-8"><title>歐聯滾住睇　大蜆豬骨煲㷫烚烚</title></header><body><h1>歐聯滾住睇　大蜆豬骨煲㷫烚烚</h1><p>一年一度歐聯決賽本周六深夜舉行，拜仁、國米冠軍之爭，雙方球迷當然實，巴塞、曼聯粉絲更加咪錯過，睇住仇家輸波，心都凉晒。除了酒吧、茶餐廳，最受球迷歡迎的睇波場必數火鍋店，一大班波友坐底滾足120分鐘，睇埋加時再射12碼，輸贏一樣！<br><br>記者：趙志雄<br>攝影：譚盈傑<br>Model：Vivian、Nick、Bonnie、athy@Starzpeople<br>鳴謝：adidas、No.7SoccerCompany（旺角城市中心9樓02室26979777）</p><p>露天火鍋豬骨煲</p><p>歐聯在深夜進行，不少餐廳已打烊，球迷惟有向酒吧、茶餐廳埋手。酒吧消費貴，茶餐廳又逼狹，何不諗諗火鍋場。Order好湯底材料，幾時食都得；湯底滾滾吓，顧住睇波都唔怕食物攤凉。位於塘尾道的「靚煲皇」，位置較隔涉，但附近棕樹街有停車場，每小時收費十多元，平日已吸引不少球迷在此睇波。今個周六晚，店內由地下至二樓共15部電視機，鎖定有線電視直播歐聯決賽。地下露天環境，跟豬朋狗友齊齊隊啤最有麻甩風味；唔想聽馬路汽車聲，可上一樓；二樓則有60吋闊大螢幕，最啱包場。此店的招牌靚煲皇，即是海鮮豬骨煲，食客大讚「成班人食都夠照！」湯底每日用新鮮豬肋軟骨、豬手腕骨和豬尾龍骨熬4小時而成，呈奶白色，入口極鮮甜。豬肋軟骨軟腍，豬手腕骨有彈牙軟筋，豬尾龍骨就最啱啜骨髓！湯中大蜆滾到開口，再加粟米、蝦乾，湯底甜上加甜。趁未開波，先喝一大碗，鮮甜暖胃。想吃辣，可轉赤阪豚骨煲，有大蜆、豬骨等材料，只是加多分像地獄拉麪湯的辛辣味道。十個波牛總有七、八個是牛魔王，此店選本地手切肥牛，勝在新鮮；老闆William還推介極上肥牛、手打蟹子鮮墨魚丸等。想訂枱？可經網上訂枱，客人憑店方回覆手機短訊光顧即送日本野菜一客。</p><p>赤阪豚骨煲$118</p><p>招牌海鮮豬骨煲的加辣版，有豬骨、大蜆、粟米、蘿蔔等，鮮甜而不肥膩。</p><p>極上肥牛$168（大）</p><p>韓國牛肉，用上牛背位，肉味濃，入口鬆化。</p><p>本地手切肥牛$158（大）</p><p>本地新鮮牛，用上頸脊位，嫩滑而油份甘香。</p><p>廣東蝦餅$68</p><p>手打蝦滑加上馬蹄碎，爽滑彈牙。</p><p>手打蟹子鮮墨魚丸$68
</p><p>鮮墨魚滑加入爽甜蝦肉及蟹子，非常人氣。</p><p>靚煲皇（23990812）<br>大角嘴塘尾道25號地下<br>營業時間：5:30pm-6:00am<br>網頁： http://www.0812.hk </p><p>英式酒吧咬雞翼</p><p>睇波不旨在吃飽，一心飲酒加小食，到集餐廳酒吧於一身的場地最適合。McLovin'sTavern主打愛爾蘭和墨西哥菜，柚木裝潢，極有英式酒吧風味。餐飲共兩層，地下有露天茶座食煙位，兩層合共有兩部52吋和三部大平面電視機直播賽事。小食推介最抵食的威士忌雞翼，一桶有十隻，以BBQ醬、鹽和黑椒醃過再炸，是愛爾蘭地道小食，味帶鹹香，送酒一流。酒吧共有四十多款威士忌、啤酒和多款特色調酒，邊飲邊睇波，爽！</p><p>威士忌雞翼$130</p><p>炸雞翼用BBQ醬、鹽和黑椒醃過，鹹香似南乳味，送威士忌最夾。</p><p>墨西哥薄餅$135</p><p>薄餅夾住Mozzarella和車打芝士，可選牛、雞或雜菜餡。</p><p>墨西哥香辣粟米片$125
</p><p>炸粟米片加芝士醬，可伴牛油梨醬、番茄莎莎醬，微辣脆口。</p><p>海鮮薄餅$135
</p><p>有帶子、蟹肉、番茄和芝士醬，焗好後加煙三文魚，用料足。</p><p>McLovin'sTavern（27227101）<br>尖沙嘴麼地道66號尖沙嘴中心G6及UG16號舖<br>營業時間：11:45am-3:00am（今周六歐聯決賽夜至5:00am）</p></body></html>