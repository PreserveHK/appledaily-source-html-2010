<html><header><meta charset="utf-8"><title>扮高大有型白馬王子祖藍重演杜麗莎當年情</title></header><body><h1>扮高大有型白馬王子<br>祖藍重演杜麗莎當年情</h1><p>桃李滿門的杜麗莎（Teresa）在紅館舉行兩場演唱會，前晚首場王祖藍擔任嘉賓扮她前夫和Teresa大女TV演戲，Teresa表示雖曾為前夫還債令她飽受傷痛，但仍感謝已過世的他賜予TV陪伴左右，而現任老公、爸爸及其餘兩個囡囡總動員上台為她打氣，Teresa更和老公咀嘴，大晒恩愛。</p><p>一連兩場的「2010IAMASINGER杜麗莎演唱會」前晚在紅館開鑼，不少學生如容祖兒、Twins、官恩娜及黃栢高等皆有錄下片段為她打氣，王祖藍更擔任嘉賓穿梭整晚演出，開場不久他施展扮嘢本色，戴上冬菇頭假髮及穿白西裝扮Teresa前夫，Teresa的大女TV則扮媽咪，重演當年Teresa和前夫相戀經過，Teresa旁白時說：「記得當時嘅佢係白馬王子，高大有型。」觀眾看着台上的祖藍即發出笑聲。<br>Teresa以修女look唱電影《開心鬼》主題曲，她說：「套戲好開心，但我當時唔開心，婚姻失敗，要做好多嘢還錢，單身孤獨，個女只得4歲，但係個女見我喊，竟然識同我講話好錫我囉。」接着Teresa的老父、現任老公Andreas及兩個細女Alexias及Serena齊齊上台為她打氣，Teresa穿上婚紗和Andreas大晒恩愛，Teresa說：「Iloveyou。」最後兩人咀嘴。</p><p>祖藍爆學費貴</p><p>祖藍再出場唱出《追》，他笑說：「當年搵Teresa學唱歌，但估唔到好似去咗天比高咁要畀入場費，單係試音要500蚊，乜都冇得學。後來佢收咗我，但我都冇去，因為太貴，800蚊一個鐘，但之後我又覺好抵，因為除咗教唱歌，Teresa仲會做輔導同煮埋飯畀我食。」尾聲時Teresa感謝去年已過身的前夫，她說：「雖然當年我要幫佢還錢，但冇後悔嫁畀佢，因佢令我有TV。」<br>採訪：馬建華<br>攝影：彭琮然</p></body></html>