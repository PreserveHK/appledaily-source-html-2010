<html><header><meta charset="utf-8"><title>八達通應務正業 - 左丁山</title></header><body><h1>八達通應務正業 - 左丁山</h1><p>一位記者問左丁山：「對八達通卡公司喺公關或危機處理有乜意見？」意見由啲公關/危機處理專家去發表啦，如果八達通卡一早已決定唔出售若干客戶嘅私人資料，何來甚麼危機噃，出事之後先至講危機管理，多餘啲噃。賣資料賺得幾多錢？據報八達通出售資料嘅收入係四千四百萬元，八達通已經捐晒畀公益金，但呢筆款項只係收入啫，並非利潤，究竟真正利潤有幾多，八達通未有公佈。賺四百萬呀？八百至一千萬呀？對八達通係一個小數字啫，不足掛齒，家為咗呢筆小利而損害公司名譽，傷害品牌價值，條數點計？簡直係大大得不償失，主其事者實在係聰明笨伯！<br>八達通之科技及操作系統，稱譽全球，曾得過世界科技應用大獎，本是香港之光，八達通嘅技術，輸出往荷蘭，大受稱讚，照計呢啲先至係八達通嘅核心業務，出售資料係毫不重要嘅前菜，棄不足惜─其實老早就唔應該做。有老友在他報見到有關前行政總裁陳碧鏵之比較詳細背景，知道佢自聖心書院畢業，冇入大學，從文儀用品公司銷售員做起，不斷向上爬升，做過香港電訊嘅企業總監、VISA港澳地區總經理，並唔簡單。一位不是大學畢業的女士，在過往三十年，能夠力克一眾男士，擊退一眾大學畢業生而成為Marketing&amp;Sales界之表表者，一定有過人之處。偏偏就係呢啲背景令佢以為可以出售客戶資料，為公司搵多啲錢，咁就打錯算盤，變成獵犬終須山上喪，周街鬧，幾慘情。<br>左丁山初出道之時，上司要監督住有無出街call客，新畢業生邊度識得咁多客吖，好彩嗰陣時有電話簿，於是逐頁揭開，係咁打電話去做coldcall，家想起嚟，昔日電話公司之電話簿載有私人家宅電話與住址，任人睇，點解嗰陣時從未有人投訴私隱問題嘅呢？</p><p>前任私隱專員吳斌夠晒勇，臨走前開定file嚟砌八達通，新任專員邊度夠膽唔繼續追查落去吖。至於由立法會委員設調查委員會喎，係議員想揚威做騷啫，正一勞民傷財，隨時拖拉一兩年，唔好嘞啩？</p></body></html>