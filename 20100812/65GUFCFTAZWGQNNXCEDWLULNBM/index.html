<html><header><meta charset="utf-8"><title>下周二拍賣　同阿仔先行視察郭老太紅磡灣睇地 - 李華華</title></header><body><h1>下周二拍賣　同阿仔先行視察<br>郭老太紅磡灣睇地 - 李華華</h1><p>新鴻基地產（016）上個月冇派人出手爭山頂聶歌信山塊豪宅地皮，令到唔少人跌晒眼鏡，原來佢哋係留銀彈另有用途，目標就係下個星期二拍賣嘅紅磡灣地皮！<br>華華唔係亂講o架，噚日下畫，華華孖住攝影師哥哥，走去地皮隔離嘅海濱南岸，借人地屋企「高抄」影紅磡灣幅地皮，正當影完收哂機鬆人之際，離遠見到一大班人，起碼十幾個，喺屋苑度行嚟行去，睇清楚原來係新地最高領導人郭老太，喺郭二少炳江、公司賣樓部同工程部一眾高層（黃植榮、周國賢同雷霆等）陪同下，實地考察，應該係諗緊點樣起樓先至可以盡望維港靚景。</p><p>郭二少唔坐自己車走</p><p>不過由於當時嘅天氣唔係幾好，不時落住滂沱大雨，加埋有雷暴警告，郭老太睇咗一陣就走先。至於郭二少，華華問佢「郭生係咪嚟睇地皮呀?」，佢只係笑笑口咁就行咗去，後尾華華走出屋苑門口等佢睇完先講，點知佢居然唔坐自己泊係門口架私家車，走去同啲下屬一齊坐Van仔揚長而去，真係估佢唔到。<br>出動到太上老君微服出巡，可見新地係幾咁重視呢塊地，睇怕下個星期二就算有幾多個「潛水人」舉手，都阻唔到郭家奪心頭好呢！<br><br>李華華<br>mailto:LiWaWa@AppleDaily.com</p></body></html>