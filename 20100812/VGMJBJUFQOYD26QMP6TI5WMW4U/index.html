<html><header><meta charset="utf-8"><title>消費blog：DC拍片比拼　索尼高清夠勁</title></header><body><h1>消費blog：DC拍片比拼　索尼高清夠勁</h1><p>家啲輕便數碼相機功能越嚟越厲害，影相拍片樣樣得。消委會最近測試咗53款數碼相機，全部都可以拍片，41款拍到高清影片，另有3部勁到拍到全高清影片㖭。經過一輪比拼邊部相機可以成高清拍片王？咪就係SonyCyber-shotDSC-TX7囉。<br>消委會老友話，今次DC嘅拍片測試比以前仔細好多，比拼項目包括正常同低光環境拍攝、近距攝錄、影片清晰度同聲音質素測試等。正常攝錄測試，索尼嘅Cyber-shotDSC-TX7、DSC-HX5V，同埋藝康嘅COOLPIXP100表現最好，攞到5點最高評分。光線不足嘅環境下拍片，佳能IXUS130表現最出色，都係攞到5點最高評分。</p><p>聲音質素大多欠理想</p><p>老友又話，影片清晰度測試，SonyDSC-TX7同DSC-HX5雙雙獲得最高5點評分，呢兩部DC都可以拍到1920x1080全高清影片。聲音質素測試結果顯示，普遍樣本都唔係太理想，有成40個樣本得到1至2點嘅低評分，只有佳能IXUS210同卡西歐ExilimEX-Z2000兩個樣本最好，獲4點較高評分。<br>老友補充話，計番總體成績，今次測試共有10款機獲得推介購買，包括SonyCyber-shotDSC-TX7（售$3290）、藝康COOLPIXP100（$3980）、卡西歐ExilimEX-Z2000（$2580）、佳能IXUS130（$2480）同210（$2780）呢幾部拍片DC。<br><br>電郵：mailto:shoppingjing@appledaily.com</p></body></html>