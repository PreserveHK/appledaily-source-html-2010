<html><header><meta charset="utf-8"><title>舊愛撇女遭千夫所指Sammi一往情深護安仔</title></header><body><h1>舊愛撇女遭千夫所指<br>Sammi一往情深護安仔</h1><p>【澳門直擊】許志安上周高調宣佈跟女友余德琳分手，有指他為翻撻舊愛鄭秀文（Sammi）鋪路，一對舊情人昨日分別在港澳現身，安仔被外間圍攻負心，曾與他相戀13年的Sammi昨日出言力挺安仔為人。備受分手事件折磨的安仔昨晚除對分手事件連累Sammi感歉意外，也希望外間給予余德琳重過新生活的空間。</p><p>日前宣佈回復單身的許志安今日43歲生日，他昨晚到將軍澳電視廣播城錄影無綫音樂節目《勁歌金曲》，有指他上周六晚高調宣佈與模特兒女友余德琳分手，是部署翻啅舊愛鄭秀文，並向下周四（19日）便38歲牛一的Sammi表心迹。二人否認舊情復熾，不過Sammi卻心痛安仔被外間圍插，她昨日現身澳門時，一往情深出言護駕，患難見真情。</p><p>「安仔唔係咁嘅人」</p><p>安仔以性格不合為由狠撇拍拖3年的女友余德琳，有指男方心坎一直忘不了曾相戀13年的Sammi，但Sammi上周三（4日）在微博撰文明言曾想過跟安仔復合，但最終沒發生，因為分手多年後復合，其實並不簡單。甩拖後的安仔形象插水，有報道指他對余德琳爆粗兼收回信用卡，Sammi昨日到澳門出席水上滙演《水舞間》宣傳時，她首度開腔為舊愛安仔講好話，Sammi說：「我諗識佢嘅人，包括佢嘅同事都知佢唔係咁嘅人。」<br>Sammi昨日僅接受10分鐘的訪問，她對記者追問有關安仔的傳聞全部封嘴避談，惟獨對有關安仔的負面報道，她即緊張解畫，但當記者提到安仔拆風水陣轉信教投Sammi所好，她即說：「冇補充啦。」對於安仔今日生日等問題，她只說：「冇嘢講，冇回應。」當記者轉話題問到Sammi下周如何慶祝生日時，她則說：「生日要做嘢，應該工作中度過，應該去廣州開演唱會。」當記者問Sammi上周微博撰文後可有聯絡安仔時，她一句「冇嘢回應」便起身離座，結束訪問。<br>安仔昨晚生日前夕以工作療情傷，他臉容憔悴往《勁歌》表演，錄影前接受記者訪問，他用沉重的語調向記者作出5分鐘的自我告白，他認真的說：「有關我同Michelle（余德琳）一啲傷害性、誣衊不實嘅報道，我有啲嘢想講，我唔就自己失實（報道）回應，因為我係圈中人，20年知運作方式，今日想幫Michelle講句公道說話，佢係外人，誣衊中傷，話佢偷睇SMS、逼婚、同居完全係冇嘅，佢係圈外人，唔應承受呢啲報道。」</p><p>安仔憔悴苦笑慶生</p><p>安仔續說：「對佢唔公平，我睇完要衷心幫佢澄清，希望大家畀空間佢，對佢屋企人、自己、公司造成好多不便，要衷心講sorry，大家畀空間佢過生活同工作，我自己好多嘢清者自清，毋須向外間講太多，我睇報道覺得好難過。」那余德琳是否很困擾？安仔說：「唔係。」<br>對於舊愛Sammi情深力撐為人，安仔說：「呢一刻希望投入工作，呢件事麻煩咗好多人，呢件事要認真面對，要有勇氣面對。」<br>就Sammi微博的告白書，安仔說：「佢寫咗已經表達咗，我都要再一次向佢講聲唔好意思，我嘅事唔關佢事，包括分手，但家連累到佢。」說到這裏，無言以對的安仔隨即轉身離去，聽到記者祝賀他生日時，安仔回頭苦笑，他表示生日會在工作中度過，也不會跟下周牛一的Sammi交換禮物。錄影進行中，安仔一直強顏歡笑，其後還安排壽星的他切蛋糕，並分享生日願望說：「希望開開心心，大家都開開心心。」安仔昨出言力撐余德琳，不過她的手機轉駁至留言信箱，直至截稿前都未有回覆。<br>採訪：胡比（澳門）、卓寶花（香港）<br>攝影：陳志嵐（澳門）、林德雄（香港）
</p></body></html>