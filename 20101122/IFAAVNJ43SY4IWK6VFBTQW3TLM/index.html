<html><header><meta charset="utf-8"><title>頂級大牛龜　過急彎唔踩Brake</title></header><body><h1>頂級大牛龜　過急彎唔踩Brake</h1><p>寶馬X5啱啱Facelifted版改款，加入Turbo後的35i已如脫胎換骨，好玩非常，令人更期待實戰更高規格的50i。走入相思灣，村路又窄又斜，不但難唔到大牛龜X5，就算上落誇張斜路，都只係吊住千零轉，順滑又好彎，仲輕鬆過揸日本車仔。<br><br>記者：徐影龍<br>攝影：譚盈傑<br>Model：Hazel@GMEModels<br>Hair：ChinG</p><p>舞大車一樣悠閒</p><p>早排試X5有成306匹嘅35i，唔會錫住嚟揸，飛砂走石周圍劈，今次換上馬力足足大100匹嘅50i，當然加重力度，搵齊唔同路面環境去狠試狠劈。50i跟35i一樣，偏向頗大肌肉型，霸氣橫溢，但四條專屬19吋胎軨及一對方形雙出式隱藏尾喉，令人一望就知係最頂級嘅50i。</p><p>窄路窄彎頗靈活</p><p>X550i車櫳闊落得像一架豪房，故車身體積點都有番咁上下。咪以為咁大架車只適合行公路，玩完大清轉落相思灣，入到村，雖然路窄彎更窄，不過X5實在太易睇位，毋須刻意偷位轉彎，加上全車360度距離偵測，偶爾遇到亂泊街車凸出路面，都有聲響提醒迴避，連踩過高高減速壆位，都唔覺太大震動，懸掛調度得相當恰當，整段下坡道，就如揸緊MINI咁靈活。</p><p>試車時先走一轉大清，路面順暢無乜車，除咗特意試起圍爆炸力，踩高轉數令Turbo介入玩推背外，全程輕輕鬆鬆，足以掂住道路限速疾駛，爽快順暢到不得了。</p><p>遇着稍急彎路，毋須踩Brake，只需放油門溜入，8速波箱聰明地自動拖低兩個波，保持足夠轉數，讓你喺彎心再畀番油，順利應付一堆彎路。咁大架車可以揸得咁悠閒，都算少見，這全靠DSC動態穩定系統及四輪驅動，同車Model仲可以補妝兼打iPhoneGame，證明50i有幾舒服及穩定。</p><p>千零轉上山無吵聲</p><p>相思灣正值潮漲，掩蓋晒沙灘雜亂之物同垃圾，視野景觀可謂全年最靚。泊低X5，攝影師從偌大尾廂中拿出器材，忙着度位拍攝，靚女Model就坐喺X5獨有嘅尾廂矮門上，吹着海風欣賞美妙海景，呢個時候，你會覺得高級車是物有所值的。<br>斜陽徐徐落下，回程時爬山上番路面，50i憑住600Nm強大扭力，幾斜嘅路一樣應付得毫不氣喘，靠着8速波箱迅速配合，基本上吊住千零轉已足夠，又快又慢咁上山，都唔會聽到引擎高轉嘈吵聲，整天試車之旅，愜意得如放假遊車河一樣。</p><p>BMWX5xDrive50i</p><p>引擎：4,395ccV8Turbo<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：8速Steptronic+/-波箱<br>售價：$978,000<br>查詢：BMWHK（27145271）</p></body></html>