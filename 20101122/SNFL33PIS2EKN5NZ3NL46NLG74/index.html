<html><header><meta charset="utf-8"><title>合規長做長有 - 左丁山</title></header><body><h1>合規長做長有 - 左丁山</h1><p>為咗健康着想，左丁山食過午飯後，盡量行路返寫字樓，橫掂來來去去都係在中環、金鐘、灣仔吃飯嘅啫，行路可至，出多幾滴汗，冇所謂吖。<br>呢日在喜萬年與一班前輩拜拜之後，行返中環，經過太古廣場，碰到美國賓架K，佢每年來港一行，領略亞洲風情，橫掂退休已久，大把時間啫，問起近況，賓架K話佢吃長俸與社會保障金已有一段時間，點知接到舊上司電話，叫佢回歸復職，在合規部工作，負責追蹤大額現金活動情況，於是又多咗一份糧，日日花四個小時往來曼赫頓都冇計咯。賓架K話：「自九一一與金融海嘯之後，美國監管機構急速膨脹，追查銀行大額資金來源，銀行合規（compliance）部不得不大力擴充，日日填寫報告交畀政府。銀行唔可以輕易炒合規部主管o架，如果要炒就首先要向監管當局詳細解釋，所以我老闆有免死金牌，份工非常穩陣，老闆話我在銀行經驗豐富到極，要我日日睇報告，追查疑點，做到七十幾歲都有得做，益我收多一張paycheck，只係我個女失業，搵唔到工，奧巴馬上台之後，美國未好過。」<br>有兩位世姪女在澳洲攻讀工程，返港後亦係在銀行嘅合規部工作，問過其中一位工作情況如何，佢話日日填表寫報告，毫無創意，自覺係銀行嘅deadcost，對生產力毫無貢獻。不過唔做唔得吖，要向監管機構交差吖嘛。世姪女所言，令左丁山想起年青之時，為銀行填寫香港區之「策略執行計劃報告」、「全港貸款分類分析報告」……加加埋埋每季要交幾百頁功課，送往銀行嘅東京亞洲總部，由亞洲策劃部門審閱。如是者過咗兩年，亞洲策劃部一個副總裁調嚟香港分行，做左丁山上司，某日帶佢去沙田馬場跑馬，講馬之餘，問佢：「我地交咗幾千頁報告去東京畀你個部門睇，你地分析到乜嘢出嚟呀？」呢位VP眨眨眼話：「我地銀行亞洲有咁多分行，一年交嚟萬幾頁報告叫我點睇？一頁都冇睇過，我嘅頂頭上司等緊退休，更加唔睇！」左丁山為之啼笑皆非，由那一刻到現在，都唔相信有人會真係細心研讀啲銀行數字報告，除非出現類似雷曼破產事件啦。</p></body></html>