<html><header><meta charset="utf-8"><title>Android搞電視　4.3"無框TV</title></header><body><h1>Android搞電視　4.3"無框TV</h1><p>傳Facebook想「三網合一」，蛇吞象食埋Gmail；熱話未完，又輪到Android搞電視；睇真！查實同GoogleTV無關，呢部國產Princei858以無框設計，並混入TVTuner，等你隨時娛樂，搭埋4.3"闊屏，賣價都係兩千鬆，又一款激平AndroidPhone！<br><br>記者：陳國輝<br>攝影：陳盛臣<br>Model：Cherry@ZModel</p><p>闊屏幕自動追台</p><p>係咪AndroidOS又推出新版本，支援電視接收功能？當你睇到手機背脊條天線，就知道：「梗係唔係啦！」Princei858同平時見慣啲國產機一樣，都採用內置TVTuner；毋須上網，只要喺露天環境下，就能夠隨時欣賞電視節目。<br>先唔講效果，淨係聽到具備4.3"巨芒，已經值晒！呢個26萬色全輕觸式屏幕，解像度達800×480，數據上同HTCHD7，又或者DesireHD完全無分別；再者，Prince宣傳單張上又自稱使用「SHARP高清屏幕」！不過試玩一陣，就發覺光亮度並不充足；至於TV接收效果更認真麻麻，記者喺1881露天地方測試，雪花多到字幕都矇晒，仲不斷有鬼影，若打算長期當電視睇，一定令你失望。</p><p>行Android2.1送Bumper</p><p>撇除電視分唇，i858仍然係一款抵玩嘅智能手機。內置624MHz處理器、256MBRAM/512MBROM，雖未去到1GHz咁盡，但試用手機介面嗰陣，觸屏手感依然好順暢，而且內置AndroidMarket同埋具備多頁式介面，可上網單撈Apps，再排列到手機主畫面內，玩法與其他AndroidPhone毫無分別。<br>最感意外，係包裝內竟附送一個「Bumper」！心諗：乜Bumper唔係畀iPhone4用嘅咩？其實呢個外形近似嘅手機矽膠套，只為i858而設計，而且只得灰色一款，總好過無囉！</p><p>DetailSnap</p><p>Profile</p><p>系統：AndroidOS2.1<br>處理器：624MHz<br>記憶體：256MBRAM<br>512MBROM<br>制式：WCDMA/GSM<br>體積：120×67×12.8mm<br>重量：165g<br>屏幕：4.3"<br>通話時間：300分鐘<br>主要功能：TVTuner、AndroidMarket、GoogleMap、500萬像素鏡頭連閃燈、Wi-Fi、HSDPA、microSD<br>查詢：T-Perfect（29888008）</p></body></html>