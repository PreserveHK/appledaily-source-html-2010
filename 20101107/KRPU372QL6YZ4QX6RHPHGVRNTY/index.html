<html><header><meta charset="utf-8"><title>港女掌門人　苦摸32.5小時</title></header><body><h1>港女掌門人　苦摸32.5小時</h1><p>今屆Subaru掌門人大賽，10位香港參賽者踩場過新加坡，對住曬慣熱慣嘅泰仔同賓仔，勝算當然唔多大，不過苦撐32個半小時、留到最後嘅香港人，居然係女將阿Miu。三十幾粒鐘，嘆住冷氣打麻雀，你同我都未必頂得順，港女發威又再叫人另眼相看！<br><br>記者、攝影：徐影龍<br>部份攝影：Richard@Subaru<br>鳴謝：MotorImage</p><p>又曬又淋雨</p><p>Subaru一年一度嘅「掌門人大賽」ImprezaChallenge，集合中國、新加坡、泰國、菲律賓、香港等七個地區，合共400人同場鬥耐力，規則只係手掌掂車、腳掌掂地，玩法簡單純鬥體力意志。聽落唔難，但天氣炎熱兼不時落雨，曬完淋雨、乾番再曬，呢幾日我齋企喺旁邊影相已苦不堪言，須不斷走入商場飲Mocha降溫，而一眾參賽者就企定定，默默等待每6小時出現一次嘅5分鐘BreakTime，意志力小啲都唔掂。</p><p>港人照撐</p><p>港人一向嘆慣，但今屆參賽者仍然令人相當亮眼，全都雄心壯志撐下去，幸好地區參賽者編排同一架車鬥，10位港人可以傾偈互相鼓勵。比賽開始不久，先有香港一名女將破大會紀錄，28分鐘後輕微中暑出局！經過一日一夜，多位港男先後離場，獨剩另一女將阿Miu苦撐落去。每次BreakTime佢都格外笑容燦爛，唔係因為有得休息，而係可以走到在旁打氣加油嘅男友身邊，依偎溫馨一番，場面實在好感人。最後阿Miu以32.5小時攞到香港區冠軍，雖敗猶榮啦！</p><p>1.5L配四驅　爽快好入彎</p><p>ImprezaChallenge（香港預賽名為PalmChallenge），主旨就係要大家發揮Impreza耐力精神，冠軍獎品就係SubaruImpreza。意美汽車專誠安排一架Impreza1.5R畀我暢遊獅城，憑住GPS及跟香港路面相似，我大可專心感受Impreza不俗嘅操控性，在塞車時左穿右插固然靈活過人，就算快速公路加速、爬頭，一樣得心應手！最愛Subaru嘅真正四驅特點，配合Boxer偈低重心優點，好多古怪急彎均毋須減速，畀啖油已有足夠Power逃離出彎。唯一要彈，只係1.5L車仔起步仍嫌未夠爆炸力，對性能有較大要求的話，相信香港賣緊嘅2.0L型號將令你更滿意。</p><p>SubaruImpreza1.5R規格</p><p>引擎：1,498cc水平四汽缸<br>馬力：107ps/6,000rpm<br>扭力：14.5kg-m/3,200rpm<br>傳動：4速+/-波箱AWD<br>查詢：25112727（意美汽車）</p></body></html>