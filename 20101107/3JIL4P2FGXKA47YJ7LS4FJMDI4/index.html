<html><header><meta charset="utf-8"><title>翻版池珍熙力推　好掯雞精</title></header><body><h1>翻版池珍熙力推　好掯雞精</h1><p>今年是韓國訪問年，各地推廣搞作不斷，剛過去的10月尾，在有「藝術之都」之稱的全州市，就一次過搞起韓國美食節、馬格利米酒節和飲食教育節。以韓男餐餐無酒不歡的特性，米酒節最熱鬧。<br><br>記者、攝影：蕭漢祥<br>鳴謝：韓國訪問年委員會</p><p>十零歲個個唔怕醉</p><p>韓國美食節、馬格利米酒節和飲食教育節，三個節一次過於全州市世界盃足球場舉辦。在美食館內，展出韓國傳統美食如泡菜、糕點和拌飯等之外，連古時結婚飲宴的餸菜和飲食文化都有介紹，但對小記而言，隔籬人頭湧湧的馬格利米酒節更吸引，即刻走過去湊熱鬧。館內約有二十多個攤位，除了米酒生產商，還有即場調酒示範，最特別是有翻版池珍熙站崗的攤位，他向小記力sell有如「雞精」般的米酒濃縮顆粒，說買回家後只要用玻璃瓶盛載清酒、米飯，再加入一包「雞精」，存放三天就可自行釀製韓國傳統米酒！咪以為咁做就好流，釀製後酒精濃度都有15%，都好「掯」。<br>馬格利是代表韓國的米酒，米酒節中不少攤位提供試飲，展覽一開場就有一大班十幾歲的韓國少年，跑到各個攤位試酒，斟完又斟，好似唔識醉咁。韓國人每餐飯可謂無米酒不歡，飲酒亦有一套禮儀，主人家要向客人斟酒，但到最後唔係自己斟自己，而要讓別人為你斟酒。在全州用餐時，送上的米酒並非一支支，而係一煲一煲的米酒。主人家更每5-10分鐘就來敬一次酒，次次都係乾杯，韓國人DNA裏面一定隱藏了超級解酒功能。</p><p>a.全州世界盃足球場<br>地址：全羅北道全州市德津區半月洞附近</p><p>周末市集Snap!</p><p>為配合美食節，全州市內韓屋村還有個周末市集，擺放了很多攤檔，似足一個嘉年華。</p><p>趣怪沙灘車</p><p>街上突然見到這部甲蟲車，是由沙灘車改造，車頂還有隻蜻蜓，好cutie。</p><p>Handmade燈籠</p><p>紙燈籠由老闆handmade製作及繪畫。約$102大、約$68.5小</p><p>靚仔保安</p><p>市集有幾位保安哥哥維持秩序，個個靚仔西裝骨骨，吸引唔少少女同佢影相，香港的保安係時候反省吓自己的儀表。</p><p>韓劇追景<br>《明成皇后》自樁糯米糍</p><p>當年一套《浪漫滿屋》，搞到唔少香港人山長水遠都要走去一睹阿Rain同宋慧喬的大屋。有關當局為推廣全州旅遊，辦法之一就是配合韓劇，曾是《明成皇后》和《龍之淚》拍攝場地的慶基殿，內裏擺放着朝鮮歷代皇帝的畫像。雖然慶基殿曾被戰爭摧毀，但在1614年重建，保存了傳統建築的外貌，難怪古裝劇都愛在此取景。<br>慶基殿除了是歷史遺蹟重地，周末更是一個文娛活動場所，大批學生在殿內影相、畫畫、捉迷藏甚至踢波。空地上亦有多個攤檔，讓遊客體驗韓國傳統，有韓國糯米糍食，還可以試吓自己樁糯米，當然唔少得傳統韓服，官服、便服，連結婚禮服都有。我就無試韓服，反而走去攤檔學捉棋，見棋盤上又正方又斜線，用的是黑白棋，小記雞同鴨講向老伯伯了解一輪，終於知道那盤就是韓國版「過三關」！
</p><p>b.慶基殿（免費入場）<br>地址：全羅北道全州市完山區豐南洞3街102番地</p><p>《成均館緋聞》取景鄉校</p><p>全州近來最多fans等偶像的地方，就是在韓屋村附近的全州鄉校。唔知係咩地方？就係8月底首播，最近香港都有播的韓劇《成均館緋聞》，主角有靚女金允熙、靚仔具容河、李善俊等，《成》劇就是在全州鄉校取景。叫鄉校，但跟長洲、上水那些當然不同。十五世紀前，鄉校設於全州中部，後來遷往華山西，1603年於現址重建。雖然中日韓的傳統建築風格差不多，但顏色則不同。中國喜用紅色，日本好用黑或深啡；韓國則愛用紅色外牆，屋頂橫樑用上青綠色。至於鄉校內裏的環境，恕我未能詳細採訪，因為當日封校拍攝新電視劇，真係fullbooking。</p><p>c.全州鄉校（免費入場）<br>地址：全羅北道全州市完山區校洞26-3</p><p>FestivalsinJeonju</p><p>溫馨提示：韓國美食節大會向外國遊客派發總值一萬韓圜的禮券，俾大家喺會場消費。今年韓國訪問年有不少這類着數畀遊客，要留意。</p><p>TravelMemo
</p><p>持BNO或特區護照免簽證。韓國駐港領事館：25294141<br><br>濟州航空香港首爾來回機票，由$1,560起。查詢： http://www.jejuair.net </p><p><br>1港元約兌143韓圜（文中價錢已折算港元）<br><br>220V，兩圓腳插座</p><p>韓國<br><br>全州<br><br>下周多雲，5-15℃</p></body></html>