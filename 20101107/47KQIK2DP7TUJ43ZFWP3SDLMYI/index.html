<html><header><meta charset="utf-8"><title>隱形螳螂　遇上　變色龍</title></header><body><h1>隱形螳螂　遇上　變色龍</h1><p>螳螂也可以做寵物？是的，而且仲係好有型的寵物。一身奇形盾甲，十足裝甲武士，威武逼人，那一手祖師爺的螳螂拳，曾幾何時更是老爸一代武學生涯的第一招，就算宿世天敵變色龍走過來，亦處變不驚；雄螳螂為愛情壯烈犧牲之忠烈，更叫人喊得一句句！<br><br>記者：馮敏兒<br>攝影：陳盛臣</p><p>寶石變色龍夠靚</p><p>來自非洲馬達加斯加，「寶石變色龍」俗稱「七彩變色龍」，售價$5,000-$8,000視乎顏色品種，主色以綠色為主，藍、紅、橙都是少有顏色，性情溫馴。</p><p>高冠變色龍夠平</p><p>也門高冠變色龍，是香港市場最普遍變色龍，20cm以上，售價$3,500-$4,500，20cm以下$1,500-$2,800，大隻變色龍較容易養。</p><p>拿得上手玩得的「龍」</p><p>那天看着這隻七彩變色龍，竟從「龍巢」慢條斯理橫越桌面櫃頭，超可愛，勁過癮，但我手上正有一隻螳螂，嘩天敵來了，還不快跑！哈！變色龍與螳螂都是獨行俠，同樣是偽裝高手，又係食蟲，不過螳螂有籠住，變色龍你食我唔到！而且大家都咁文靜，與同類主人，其實相當情投意合。<br>養變色龍與養一般蜥蜴最大分別是，前者需要先建造一個場景，為牠佈置一個小森林，否則牠就會緊張受壓，唔慌長命。變色龍一般不可以爬上人手，因為太細膽，不過有兩款是少有例外，平玩有高冠變色龍，貴玩有寶石變色龍，不過主人Alan還是忠告大家，不要經常拿上手玩，因為佢始終心臟病高危。</p><p>膽小又文靜的殺手</p><p>變色龍是隨着情緒變化，才會現出顏色，通常是受驚反應，變色嚇敵，一是爭地盤。變色龍壽命約有6-7年，從BB到成蟲，要1年半，看着牠成長已經有益又好玩，牠的居所要恒溫、通風、陰凉、水清，養得好，牠就會定定，不會離家出走，牠主要以昆蟲為食，草蜢最啱，有飛蟲食就更生猛。另亦有高難度但過癮的配種玩意，不過因為香港溫度不穩定，所以變色龍蛋較難孵化。</p><p>偉大的愛情</p><p>螳螂是獨居生物，形單影隻都唔會覺得悶，而且你更絕不能把公和乸放在一起，因為隻公會被隻乸吃掉。所以螳螂公體型雖小，但行動快捷，牠如果想交配，就得乘螳螂乸不覺，飛撲而上，在被吃掉之前成功留後，那就是螳螂公的「蟲生目標」，非常忠貞偉大，同時又是一段段倫常慘案。身為螳螂公，辛辛苦苦捱足一世，最終夢想其實只為死在自己的愛人嘴裏，這就是牠們的「善終」，過完欲仙欲死的一刻，就要蒙主寵召，完成歷史任務。但想交配也不易，螳螂乸食了5隻公都未成功交配，可見螳螂乸非常嘴刁。</p><p>孤獨的武林高手</p><p>螳臂當車，螳螂捕蟬，黃雀在後……句句成語我們都耳熟能詳，但其實螳螂在寵物界可謂相當偏門，因為除了法文，連螳螂癡Alan都未能找到中、英、日文的專書。螳螂從蟲蛋出世後，一生會脫殼數次，才會從幼蟲（若蟲）變身成蟲，螳螂只有一歲命，成蟲後的螳螂亦只剩半條命了，唔玩死都會自然死亡，幼體難分雌雄，要蛻皮多次後才能分辨出來。佢最愛食飛蟲，死蟲咪預佢，蟋蟀、蝴蝶更啱晒胃口，不過千萬別把牠放入花叢，因為市場上的鮮花有農藥，佢好容易一命嗚呼，有飛蟲食就最開心。螳螂不但是昆蟲界頂級殺手，牠們更全是偽裝大師，模仿花花葉葉非常出色，不過講到模仿哪及人類出色，螳螂的一身武士戰甲抄足之餘，連武學都抄埋，螳螂拳一出，也不知迷死過過多少街坊。</p><p>「蘭花大盜」萬人迷</p><p>蘭花螳螂（Hymanopuscoronatus）產自印尼、馬來西亞、泰國和雲南等地，主要生長在北部高山熱帶雨林，雄性成蟲只有3cm，但隻乸就可以超過8cm長。牠一身雪肌，不是白就是粉紅，腳上還長有花瓣狀「飾物」，狀如蘭花，是超級偽裝高手，在女孩眼中是萬人迷，日本人稱之為「人氣種」。牠如「食人花」，蜜蜂、蝴蝶紛紛成為牠的腹中物，好味！牠別名叫「隱形螳螂」，養蘭花螳螂要濕度85%，每天噴一次水。售價：幼體$250-$300，成蟲則$480-$580。</p><p>非洲魔王花螳螂變身認唔出</p><p>非洲魔王花螳螂（Idolomantisdiabolica），產自坦桑尼亞和肯雅，屬於大型品種，成體超過10cm。這大魔王最威武的時候，亦正是牠受驚嚇的時刻，牠前臂高舉，展露出腋下一雙紫色斑紋「翼膀」，這一下「走光」就把體型一下子變大，遠看還以為是蜥蜴。因為本來生活在非洲，所以牠的理想生活環境需要偏高溫（30℃），較為乾燥和空氣流通。因為腳上沒長吸盤，在玻璃上會失足，所以養牠最好用籠養，或者在缸中加入攀爬物如樹枝等，牠愛飛蟲更愛蒼蠅和蝴蝶，售價：若蟲$980，成蟲$1,300。</p><p>馬達加斯加來的幽靈
</p><p>馬達加斯加幽靈螳螂（PhyllocraniaParadoxa）的確十足幽靈，頭頂有髻，非常靚靚，成蟲有4-5cm長，公乸體型差不多，唔可以畀牠食太多，每日一兩隻蟋蟀就夠，隔日噴水一次，要用樹枝養，佢顏色變化多，有橙有綠，很多人以收集顏色為樂，售價：$350-$450。</p><p>扮小提琴印度玫瑰</p><p>印度玫瑰螳螂（Gongylusgongylodes）會扮小提琴，成個藝術家咁樣。養佢要較高濕度，佢腳上亦沒有吸盤，所以亦要有樹枝和網類供牠攀爬。牠是少數螳螂中可以混養的品種，切記通風，最大有9cm，喜歡倒掛金鈎，售價：$380-$480。</p><p>德州獨角螳螂荒漠偽君子</p><p>德州獨角（PhyllovatesChlorophaea）生活在美國德州的乾燥草原，頭上長有獨角，一看就知性情孤癖，牠曾經是來自荒漠的名貴稀有品種，中等體型，是較易養的沙漠品種，成體5-6cm，雌雄體形相近，公比乸善飛，成售價：$300-$380。</p><p>菱背枯葉螳螂一身裝甲</p><p>菱背枯葉螳螂（DeroplatysLobata）產自馬來西亞，前有胸背有板，一身盾牌，成蟲約有7-8cm長，餵養濕度要約75-80%，每天噴水。菱背枯葉螳螂乸特別惡，遇體積相若昆蟲都會攻擊，公乸同價：$350-$430。</p><p>螳螂「癡」多啲<br>以血祭惡女</p><p>10歲開始養螳螂的螳螂癡Alan，玩死過無數螳螂，亦曾經甘願受螳螂一咬，以血餵螳螂，原來他有次為使螳螂公與螳螂乸交配，誰知還未交配，隻乸已經夾着螳螂公，正要張口就食之際，Alan情急之下，以手指擋駕，結果就被咬出血來，不過牠倆最後都成功交配，雖然螳螂公最後都要殉情，但過程中就加埋他的一滴血，連同人類DNA。</p><p>小動物世界<br>太子道西160號好達大廈E舖（23936885）</p></body></html>