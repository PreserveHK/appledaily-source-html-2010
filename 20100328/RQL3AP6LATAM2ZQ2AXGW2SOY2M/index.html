<html><header><meta charset="utf-8"><title>台灣食品 - 左丁山</title></header><body><h1>台灣食品 - 左丁山</h1><p>一位老友失驚無神咁問：「我揸特區護照，到美國旅行，使唔使申請簽證？」答案簡單到極，梗係要啦，唔係花園道美國領事館做乜朝朝見到人龍？<br>發行界阿哥萬事德要去美國遊玩，因持特區護照，晨早走上花園道排隊，佢以為一定要帶埋收入證明，一早安排咗銀行信件，點知領事職員要睇嘅唔係銀行信，而係公司發出嘅「放假紙」，令萬事德呢位老闆階級為之啼笑皆非，間公司係佢嘅，出甚麼假紙都得，但佢事先不防有此一着，俾人問到，好冇癮！<br>萬事德大好人一個，呢兩年教識左丁山食台灣腐乳、台灣醬油、台灣蜜糖，真係好掂，尤其是佢從台灣坐飛機帶返嚟嗰啲，更加正斗。天氣寒冷，打邊爐之時，將台灣腐乳撈少許豉油做調味料，將剛剛熟、熱辣辣嘅肥牛肉放落去揩一揩，再擺入口，美味到極。一啲朋友好鍾意腐乳，某次在馬場見到主席Ａ飲下午茶食waffle，不搽花生醬，不搽牛油或果醬，而係搽上腐乳，吃到津津有味，相信佢如果用萬事德介紹之台灣腐乳，更加無以尚之。<br>最近又有朋友介紹飲台灣醋，據說常飲有減肥作用，於是買番嚟試吓，公司助理Ｍ有百幾二百磅重，自動請纓要做試驗品，於是送佢兩樽試飲，睇吓有冇效用先。<br>證券界大姐Ｍ在台灣有業務，成日叫左丁山去台灣行吓；記得三年前去過台北渡周末，見到台北市面靜寂，無甚生氣，但大姐Ｍ話：「家點同呢，情況唔同晒，快啲再去一次。」有時間先啦，唔知點解，話去曼谷或東京就躍躍欲試，話去台北就提不起勁，可能係有偏見都唔定。此日大姐Ｍ突來電話，話介紹一位台灣財經記者到香港訪問左丁山，佢唔畀左丁山講no，仲立即訂埋中環名店一張四人枱吃午飯㖭，左丁山唯有如時赴會，原來只有兩位記者在座，Ｍ姐仍在台北，經理以為記者採訪，需要時間慢慢傾，上菜特慢，到兩點仍未到齊，記者話要趕三點半飛機回台北，一時之間倒瀉籮蟹咁，幸好我哋人在IFC，坐機鐵去機場，23分鐘可達，台北記者視此為香港最大優點！</p></body></html>