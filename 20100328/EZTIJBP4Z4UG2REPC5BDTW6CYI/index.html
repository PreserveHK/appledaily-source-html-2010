<html><header><meta charset="utf-8"><title>夠Car事：福士之城　轉住睇新車</title></header><body><h1>夠Car事：福士之城　轉住睇新車</h1><p>拉利主題公園要到年中先開幕，車迷想旅遊兼朝聖，一樣有好選擇。德國Wolfsburg向有福士之城稱號，城內一幅佔地40萬平方呎嘅VW總壇，就包含酒店、博物館、品牌主題館等觀光好Hea處，最過癮係雙子汽車塔，花8蚊歐元，就可以喺塔入面360度轉住上升睇VW新車。<br><br>記者、攝影：徐影龍<br>鳴謝：VWHongKong</p><p>第一次驅車直入德國VW總壇，風雪紛飛下，為Autostadt鋪上一層迷人白衣，連中央超大人工湖，都已結成冰面。長長直路終點係五星酒店Ritz-Carlton，途經VW集團七大牌子主題展館，未遊覽已感受到Autostadt嘅濃烈嘅汽車文化。但論最搶目光嘅，係駛入大門後首先映入眼簾嘅雙子汽車塔，21層樓共48米高，全落地玻璃，從外邊可以睇晒有乜新車準備交收；走入塔內仲好玩，坐上參觀專用嘅卡座，親身感受一下架車點樣由底層升上頂，360度慢慢轉慢慢升，唔會頭暈但一堆車圍住自己嘅感覺，確實令人幾難忘。</p><p>新車懷舊車睇到飽</p><p>Autostadt唔會獨沽一味齋睇VW車，內裏包含七大主題館，如Audi、林寶、賓利、Skoda同SEAT等，搞鬼之處係主題館純玩Concept，並非廠牌新車Showoff硬銷，好似福士就有球形天幕影院，睇完小電影仲有專人帶你睇埋Polo最新ConceptCar。林寶仲招積，全館只得一架大牛，半天吊掛喺牆上，再狂轟重低音引擎聲，營造猛獸出籠嘅氣氛。</p><p>睇完新車，不妨行埋汽車博物館ZeitHaus，入面有齊福士超經典懷舊車，包括多款甲蟲同《Lost》都出現過嘅Van仔VWTyp2，連世界首部汽車BenzPatent-Motorwagen都有展出，有機會嚟德國，實應抽時間落Autostadt行番轉。</p><p>一嘗雪地Rally</p><p>睇完新舊靚車，忽然手痕想揸車，大可到Autostadt隔籬嘅福士駕駛訓練場。課程主要Train你惡劣路面嘅反應，如大雪上斜、勁深凸坑等，車種包括Tiguan同Touareg，時間約30分鐘，收費由港幣$150-250不等，香港少遇到咁考功夫嘅環境，不過當人生一種體驗都唔錯。</p><p>睇世界第一車</p><p>MesserschmittKR200（1959）</p><p>VWTyp2（1950）</p><p>BenzPatent-Motorwagen（1886）</p></body></html>