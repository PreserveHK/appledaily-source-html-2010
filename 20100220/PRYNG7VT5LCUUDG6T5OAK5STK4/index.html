<html><header><meta charset="utf-8"><title>自費提供 - 左丁山</title></header><body><h1>自費提供 - 左丁山</h1><p>教育局強硬要求教科書出版商於今年九月開始嘅學期（一○/一一）將教科書嘅課本與教材分拆出售，理由係減低課本售價，有益家長。書商抗辯話事出倉卒，要求分期實施，起碼延至一二/一三學年才開始，教育局唔肯，同時亦講咗自下學年開始，學校不准接受書商贈送教材，若果要，就學校出錢買，但教育局唔會撥款畀學校買教材。學校有冇錢買呢？張文光議員係教育界功能組別議員，最懂得學校與教師情況，佢話學校唔會有餘錢，教育局最好「專款專用」，撥錢畀學校買教材。教育局又係唔肯啫，一啲校長話，教材冇乜大用嘅，老師可以針對自己學生需要，編寫教材，仲實用得多。但有一位曾與張文光競選議員席位嘅何漢權就曾經在電視台抨擊此乃校長思維，校長乜都叫老師做，老師一日有四十八小時，有三頭六臂乎？</p><p>你話信邊個？左丁山當然信張文光與何漢權呢兩位教育界人士，佢兩位為咗選民利益（教師利益）先至大聲疾呼嘅啫。分拆教材，家長買書可以慳番幾多，暫時唔知，但一啲巨型辦學團體真係醒目，識得偷步，在一月底已經發出招標書，邀請書局投標，供應該辦學團體屬下小學進行二○一○/一一、二○一一/一二兩年學生課本、作業及補充教材之投標。一位書局老闆收到標書，檢視供應課本條款，睇到第4.7條，大叫慘也。據佢講，第4.7條係教師用書，寫明：「依據屬校在指定日期前，承辦商須自費提供足夠的教師用書及光碟給學校使用（或按教育局不時發出的最新指引執行）」，老闆話，此條款厲害之處在於（甲）指定日期前，即係邊一日？如教育局正式發出通告，話明二○一○年七月十五日以後學校不准收取免費教材嘅話，學校將指定日期訂為七月十四日，怎辦？（乙）自費提供，即係贈送；（丙）足夠的教師用書及光碟，即係任學校索取。書局老闆嘆一聲：「目前情況完全未明朗，我哋點樣落標呀？辦學團體店大欺客，趁教育局未正式定案，乘機要求書局送教材啫！」哦，唔怪得教育局話學校有錢買教材，個個辦學團體要求「自費提供教師用書」嘅話，直情唔使用錢啦。呢個辦學團體果然經驗豐富，老謀深算。</p></body></html>