<html><header><meta charset="utf-8"><title>雨夜摺紙殺人狂　4日破案時限</title></header><body><h1>雨夜摺紙殺人狂　4日破案時限</h1><p>好多記者朋友問我，點解打機咁叻？打機唔係只靠對手，仲要用多啲個腦，咁先做到電子神童嘛；新正頭虎年出閘新Game《HeavyRain》要操作4個角色，喺4日內破雨夜殺手奇案，唔只要用腦，男角色要打打殺殺，女角色仲隨時要除晒啲衫出賣色相，真係睇見都凍。<br><br>文：阿洛
</p><p>摺紙狂魔男女通殺
</p><p>遊戲極富電影感，故事屬懸疑類，話說城內出現一名手法殘忍嘅殺人魔，最鍾意趁雨夜用雨水淹死受害者，而且仲會喺案發現場留低奇怪形狀嘅摺紙，擺明挑戰警方。而遊戲中分別就有四個唔同背景同性格嘅角色參與查案，包括FBI分析員NormanJayden、退休私家偵探ScottShelby、建築師EthanMars和新聞女記者MadisonPaige，每人都有唔同動機同技能，我最留意係女記者MadisonPaige，話晒係行家嘛！</p><p>死人都唔會GameOver
</p><p>正常打機，主角死咗，就梗係GameOver啦，但呢隻《HeavyRain》就唔同喇，除咗每個角色唔同嘅行動會影響故事結局外，就算其中一個主角死咗，都唔會即時完結，只會被納入劇情發展嘅一部份，就好似真實世界一樣。而故事嘅長度，更會因不同行動及劇情而發展，可以長達12小時，但又可能只要4個鐘就玩完。不過機迷又唔使咁擔心耐玩性，因為故事有咁多個結局，應該有排玩。
</p><p>表情多多睇戲一樣
</p><p>今次隻Game用咗《IndigoProphecy》改進版本嘅3D引擎開發，睇畫面角色嘅表情好多而且真實，仲有就係背景做到多重景深、運動模糊、動態光源等效果，極有電影感。而且下星期推出嘅《HeavyRain》更加係中英文合版，語音有多國語言可選，而字幕就當然有中英文揀，唔使驚睇唔明，自然可以玩得更投入。不過要提一提，Game入面有裸露鏡頭，兒童不宜。</p><p>Profile
</p><p>《HeavyRain》<br>主機：PS3<br>遊戲類型:動作<br>開發廠商：SonyComputerEntertainmentInc.<br>人數：1人</p></body></html>