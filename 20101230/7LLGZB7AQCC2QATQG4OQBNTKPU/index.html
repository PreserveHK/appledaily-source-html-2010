<html><header><meta charset="utf-8"><title>AKB48追上門　PSP變金魚缸</title></header><body><h1>AKB48追上門　PSP變金魚缸</h1><p>玩過好多公主育成遊戲，情節普遍欠驚喜！唔係要囡囡才智兼備，就係要入得廚房出得廳堂！悶？不如試玩NamcoBandai新作《AKB1/48愛上偶像》；極度破格玩女追男，48個o架妹飛擒大咬要嗒你，PSP變揀女金魚缸問你點頂！<br><br>記者：陳國輝</p><p>80分鐘真情告白</p><p>講到追女，唔少港仔都拍晒心口，但掉番轉頭俾女纏，睇怕Edison都未必招架得住！遊戲可劃分為育成類別，但官方取名更貼切——終極的戀愛妄想遊戲。「妄想」呢個詞用得好，無論你高矮肥瘦，只要一落場，立即成萬人迷，仲勁過碧咸！<br>你嘅責任並非扭盡六壬去追女，目標係喺48位o架妹當中，拒絕47人！係玩家都想左擁右抱，不過唔好意思，你必須揀剩最後一人，先睇到HappyEnding！<br>《AKB1/48》雖然只出PSP版，但感受似睇戲咁逼真，遊戲採用全真人出鏡進行，包括過萬張望住你含情脈脈嘅靚女相，最叫人欲拒還迎係各成員向你表白嘅片段，連同真人發聲，有80分鐘咁長，若然你稍為定力唔夠，咁就GameOver喇！</p><p>俾48條女勁纏</p><p>如跟足一般育成Game，學完劍道、又烹飪，唔悶死就奇！《AKB1/48》最過癮係將PSP模擬成一部媾女電話，啟動遊戲、「電話簿」即時有齊48位成員ContactList，你想打俾邊個，約佢哋行街、睇戲、食飯，幾乎任你差遣。除通過約會增進感情，啲女仔仲會主動搵你，例如留VoiceMail、SendEmail等向你表白；就算你Delete咗佢，亦有死纏爛打嘅女仔，會嘗試搵你箍煲，所以話，玩呢隻Game嘅成功要訣係：心腸夠硬！</p><p>限定版　追加48人親吻戲</p><p>遊戲會出多個版本，最矚目會係頂級特別包，除遊戲外，額外有三隻DVD製作特輯、48款遊戲封套、偶像寫真照，連唇印貼紙都有。暫知本港只推普通版（UMD+1相）及「限期生產版」，後者內附一隻遊戲無收錄嘅影片UMD，包括AKB48訪談、表白片段及親吻影片（120分鐘），粉絲必儲！</p><p>Profile</p><p>平台：PSP<br>類型：終極的戀愛妄想遊戲<br>製作：NamcoBandai<br>玩家：1人<br><br>$398（普通版）<br>$538（限期生產版）</p></body></html>