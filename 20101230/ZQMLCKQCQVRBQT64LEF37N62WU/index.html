<html><header><meta charset="utf-8"><title>青心直說：死狗翻生現實版 - 胡孟青</title></header><body><h1>青心直說：死狗翻生現實版 - 胡孟青</h1><p>望返轉頭，2008年有許多預測都係得啖笑，形勢比人強，無論過去現在與未來，投資者應緊記一句至理名言：Trendisyourfriend,don'tbuckthetrend。<br>曾經有分析師預期AIG於2008年第二季度將取得巨額收益，言猶在耳，結果集團該季度就虧損50億美元，第三季度虧損更達250億美元，之後華府要於9月雷曼爆煲時將之接管，同時注資1500億美元以避免公司破產。<br>AIG股價假後衝過上60美元之上，如果唔記得隻股經過20合1，仲以為佢就嚟創新高。AIG未合股前歷史高位為72.97美元，合股後歷史高位原來係超過1400美元，即係話家呢個價其實只相當於3美元，令人不禁諗番起股價啱啱破咗頂嘅8號仔。<br>8號仔嘅千禧年代歷史高位應該係28.8元，唔係，5合1後應該係144元，唔知股價又會否成為AIG翻版，幫仍然有holdingpower嘅小股東翻身，咁就功德無量喇！<br>不過發夢無咁早，再諗落去真係要唱埋薰妮隻名曲《每當變幻時》裏面幾句歌詞：「懷緬過去常陶醉，一半樂事，一半令人流淚，夢如人生，快樂永記取，悲苦深刻藏骨髓。」</p><p>金融界卧虎藏龍</p><p>英語諺語有一句「Everydoghasitsday」，意思係死狗也有發圍時。<br>根據CNNMoney報道，管理基金資產170億美元之Fairholme原來係美國政府之外最大單一股東，擁有相當於15億美元嘅position，約為AIG流動股份之25%，基金創辦人BruceBerkowitz更加持有大量高盛、大摩、美銀及花旗集團之股份，看來賭注相當大，稱得上是押埋基金表現嘅前途；然而AIG股價過去一年真係翻足一番！<br>呢個基金唔係太耳熟能詳，不過佢在過去10年年度平均資金回報率就達11.7%，跑贏晒標普500指數之0.7%回報。<br>地球上多的是真人不露相嘅卧虎藏龍。<br><br>胡孟青<br>作者為獨立股評人</p></body></html>