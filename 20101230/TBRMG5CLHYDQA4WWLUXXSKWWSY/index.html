<html><header><meta charset="utf-8"><title>義助朋友做宏峰董事呂大樂處男下股海 - 李華華</title></header><body><h1>義助朋友做宏峰董事<br>呂大樂處男下股海 - 李華華</h1><p>潮流興講企業管治，上市公司如果搵到個得高望重嘅人做獨立非執行董事，唔好講咩，至少打底有50分形象分！<br>噚日華華睇招股文件嗰陣，就發現出年1月打頭炮喺創業板掛牌、做珠寶鐘錶貨源搜尋（即係sourcing）同採購嘅宏峰太平洋（8265），原來搵咗同佢哋風馬牛不相及嘅港大社會學教授呂大樂，做佢哋嘅獨立非執行董事。</p><p>希望服務嘅公司　正經做生意</p><p>呂教授其實喺9月27號已加盟宏峰，任期3年，根據招股文件嘅介紹，呂教授嘅職責，係負責監督公司嘅財務滙報同內部監控原則，兼做埋董事會旗下審核委員會同薪酬委員會成員。<br>堂堂一介書生，呂教授何以處男下海勇闖金魚缸呢？佢同華華講，純粹係義助朋友幫吓手咁咋。但正所謂「缸」湖凶險，唔通教授一啲都唔驚？教授就咁講，佢話希望自己服務嘅公司，係正正經經做生意，佢都唔想俾人話係炒炒賣賣喺度呃股民！</p><p>出書引發「八十後」話題</p><p>咁又係呀，好多嘢係非佢所能夠控制，所以惟有寄望奪去教授第一次（做獨董）嘅宏峰管理層，要做好佢哋份工嘞！<br>話時話，呂教授係「欄王」一名，而且佢寫嘅嘢仲好有影響力，好似嗰本《四代香港人》，就引發咗「八十後」呢個社會話題。<br>至於佢啲專欄，話題都好多元化，唔知佢做咗獨立非執行董事之後，會唔會寫企業管治呢個topic呢？<br><br>李華華<br>mailto:LiWaWa@AppleDaily.com</p></body></html>