<html><header><meta charset="utf-8"><title>最喜愛選舉：開篷靚跑非夢想　Z4浪子回頭</title></header><body><h1>最喜愛選舉：<br>開篷靚跑非夢想　Z4浪子回頭</h1><p>揀選我最喜愛，老編話可以完全主觀，我認為一生人點都要擁有一次嘅，肯定係開篷Roadster。貼近現實，打工供得起，首選C/P值（性能價格比，簡單講即抵玩值！）超晒班嘅寶馬Z4，外形流麗，性能激情，毋須Chok樣已浪子得相當徹底，且總令人回頭望多兩眼呢！<br><br>記者：徐影龍<br>攝影：黃子偉<br>Model：姚浩政@GMEModels</p><p>貼心設計毋懼寒風</p><p>都唔係第一次揸Z4，每次影完相，總是帶有無限依戀。寶馬今年為Z4加入M-Sport套裝，跟M3、M5般，簡單一個「M」章點綴，已流露高性能霸氣。我份人偏向溫文，反而更愛大改款後嘅Z4原始味道，由軟篷改為硬摺頂最抵讚，閂篷時係架雙門Coupe，近乎完美曲線嘅車身，鶴立雞群嘅超長車頭，已經係一架型盡全場嘅跑車。<br>興之所至，由寶馬陳列室轉入土瓜灣道停燈位時，已急不及待㩒掣玩開篷。硬摺頂20秒內順滑開啟，和暖陽光射入車廂，儘管天氣稍凉，幸Z4擋風玻璃屬前傾式，不單止身邊靚女未覺寒氣入體，連髮型都唔怕吹亂。一邊驅車，一邊享受無限開揚感，風聲及景物高速在身旁擦過，呢種駕駛樂趣，點可能唔令人陶醉其中呢！</p><p>扭彎指向性極佳</p><p>當然，過百萬靚跑Roadster大有所在，但對我嚟講，跟揭中「太平山」一樣屬遙不可及之夢。Z4屬入門級嘅23iA，車價只50萬元，月入兩萬已供得起有餘，仲有硬摺篷，一個價錢嘆齊Roadster同Coupe，算係「理想」而非「夢想」，並非刻意扮公子玩炫耀，真心覺得揸開篷車到郊外暢遊，嗰種駕駛樂趣確係其他車款所欠缺嘅。<br>當然，Z4亦非脂粉之輩，就算最低引擎配置嘅23iA，馬力都超過200匹，推動1,500kg車身綽綽有餘。最重要係廠方堅持50/50車重平衡，以及頭轆較貼近車前泵把，令到指向性極佳，攻彎時話扭就扭，呢點就係寶馬被人狂讚操控性好嘅原因之一。</p><p>2010各自精采<br>勾住你心</p><p>日產淑女370Z大改款後，引擎躍升至333匹，最具代表性係魚鈎形頭尾燈，今年抵港嘅開篷版，比硬頂版更具魅力。<br><br>查詢：22621088（合誠汽車）</p><p>首款四座</p><p>瑪莎拉蒂向有車壇貴族公子形象，今年首度推出四座開篷版，仲要夠闊落而非DogSeat，的確係獨樂樂不如眾樂樂。<br><br>查詢：35210183（快意汽車）</p><p>火紅棍王</p><p>正所謂細有細玩，MINI開篷一樣有睇頭。JCW版以火辣戰鬥格登場，配上六速棍波，岩晒滿身耍棍技術嘅辣跑車迷。<br><br>查詢：31936800（MINIHK）</p><p>一線超跑</p><p>連鋼鐵奇俠都搵佢做座駕，R8Spyder屬一線超跑明星，V10版更達瘋狂525匹馬力，唔使點改已可以落Track跑。<br><br>查詢：25281862（合迪汽車）</p><p>BMWZ4sDrive23iA</p><p>引擎：2,497cc直六<br>馬力：204hp/6,400rpm<br>扭力：250Nm/2,750rpm<br>傳動：七速+/-波箱<br>售價：$508,000<br>查詢：BMWHK（27145271）</p></body></html>