<html><header><meta charset="utf-8"><title>中環在線：北亞資源高層　俾黑莓打救 - 李華華</title></header><body><h1>中環在線：北亞資源高層　俾黑莓打救 - 李華華</h1><p>iPhone嘅出現逼到黑莓（Blackberry）氣咳，但係唔使驚，華華幫佢搵到個新興市場，係就係遠啲，不過好大商機o架！呢個市場，就係外蒙古嘞！<br>話說喺嗰度扎根嘅北亞資源（061），班管理層有次坐直升機去睇礦場，架機唔夠油，加完油之後，又因為個天黑晒唔可以再飛，無奈就喺民宿過夜。民宿唔同酒店，冇乜設施畀大家消磨時間，就喺成班人無無聊聊之際，突然有人大嗌「可以用到黑莓呀！」於是，個個就好似見到救星咁，拎部黑莓出嚟係咁㩒！<br>佢哋個代理行政總裁及副主席謝南洋（圖）話，嗰刻如果有相機，佢會影低個場面，仲送多句：「Wheneverythingfails,Blackberryworks！」嘅廣告slogan，然後send去黑莓總部（即係RIM）……咁有諗頭，唔知謝生會唔會俾RIM挖角呢？</p></body></html>