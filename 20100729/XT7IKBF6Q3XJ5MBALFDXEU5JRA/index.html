<html><header><meta charset="utf-8"><title>幫完小小超　再去赫斯基肥馬又幫超人家族打工 - 李華華</title></header><body><h1>幫完小小超　再去赫斯基<br>肥馬又幫超人家族打工 - 李華華</h1><p>和黃（013）旗下嘅赫斯基能源（Husky），招攬咗3名新董事入局。超人李嘉誠請得嘅，當然係猛人！其中大家最熟悉嘅，應該係之前話自己身體唔好、搞到要辭職走人嘅財經事務及庫務局前局長馬時亨嘞。<br>華華真係想識吓肥馬位醫生，醫術高明到令肥馬近一年鬼咁精神爽利，做咗中策（235）主席冇耐，家又話幫埋誠哥打工。其實肥馬做官之前已經同小小超李澤楷結緣，做過幾年「8號仔」電盈嘅財務總監。肥馬今次撈埋石油，唔知係有小小超推薦吖？定只係同李家特別有緣呢？<br>另一位新董事係誠哥愛將，現年74歲、曾經喺長實（001）做咗廿年副主席嘅麥理思（GeorgeMagnus）。麥理思80年代就幫誠哥打工，家仲喺長和做緊非執董。<br>最後一位就係闊別兩年嘅英國駐港前總領事柏聖文（StephenBradley），華華最有印象就係佢成日大鬧港府冇搞好文化保育，又自爆皇后碼頭要拆嗰陣，嬲到想揸架插米字旗嘅遊艇去抗議。咁多意見，做公司董事真係啱晒佢。<br><br>李華華<br>mailto:LiWaWa@AppleDaily.com</p></body></html>