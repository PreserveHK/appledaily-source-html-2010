<html><header><meta charset="utf-8"><title>書展模篇：越禁越撐　多謝貿發局</title></header><body><h1>書展模篇：越禁越撐　多謝貿發局</h1><p>貿發局這位大家長一聲令下，書展開波模無得晒波，一早講明禁止模在會場內搞簽名會。香港地方之大何處無容身之所？模們索性自己起壇搞個市，忠實Fans當然力撐到底。越禁越旺，多謝貿發局這一道聖旨，萬歲萬萬歲！<br><br>記者：葉雪芯<br>攝影：周旭文、部份相片由被訪者提供</p><p>一千Fans做後盾</p><p>Carol（楊梓瑤）所屬模特兒公司StarzPeople講明，搞不成簽名會也會照入會場，站在一叠叠寫真集《Huge》旁邊幫手做宣傳。她的Fans成立了1000FansClub，19歲的Vivi是Fans團領導人之一，講到明會撐到底：「我由《美女廚房》開始鍾意Carol，每次有佢出現嘅場合，我哋都會聚埋十幾個Fans去舉牌。人紅、風頭勁就一定有人唔鍾意o架嘞，我覺得Carol無問題喎，影輯相出嚟最緊要靚，我哋一定支持！我哋明白貿發局禁o靚模係情有可原，可能有家長接受唔到啩。」</p><p>畀多程交通費照撐場</p><p>半年前，阿儀正式成為DaDa（陳靜）死硬派Fans，由百果園廣告開始留意她，對於今次自己偶像入不得書展之門，她批評貿發局無理：「性感都有好多種，DaDa、Liz、ArYu佢哋一齊拍嗰本寫真集，根本就好清純，唔明點解要將o靚模睇得咁負面囉。諗深一層，就算貿發局禁止o靚模入場搞簽名會，其實都無乜影響，o靚模咪搵其他地方搞活動囉，我哋照舊會撐場嘅。」阿儀朋友Ben和中學生Ken，分別是Liz和ArYu擁躉，他們都是由看Blog開始追星，每次活動例必到場，今次禁止o靚模入書展，他們同樣大罵貿發局：「點解咁保守？一聽到o靚模呢個名就一竹篙打一船人，佢哋本書嘅性感尺度都OK吖！一次過禁晒唔俾所有o靚模搞簽名會好唔公平，可能o靚模當中係有害群之馬，但唔應該一刀切囉！不過入唔到會場都無所謂，又唔係唔俾賣書，反正仲有其他地方可以搞活動，咪去第二個場做宣傳囉，我哋走多一轉，畀多一程交通錢啫。」</p><p>妄攝是潮物</p><p>Debby（曾麗儀）聯同Cat、Kinki等五位o靚模齊齊出妄攝寫真，同樣被禁止在書展搞簽名會，作為Debby忠實Fans的Winnie就指貿發局無聊：「我覺得係歧視啦，只係性感少少啫。成日話o靚模教壞細路，家啲小朋友唔教都壞啦，妄攝喺日本好興，呢啲叫做潮流。」Debby早排放上網當街扮被施暴的片段，弄到滿城風雨，被各界批評敗壞社會風氣，「我都有睇過段片，可能有部份家長接受唔到，我自己唔覺得好粗暴，只係宣傳本寫真，唔係好大問題。」問到她會否到場撐Debby，Winnie就話未必，但書就肯定會照買。</p><p>書展直擊</p><p>7月21日10:00am書展正式開波，現場所見，貿發局派出一群「無間道」，大把西裝友職員全場走來走去監場，害得一眾o靚模無晒影，不過此舉無損Fans雅興，晨早流流空群而出到場掃書。早起的鳥有蟲吃，傅穎最先到場，Fans聲勢浩大，嚇死人咩！</p><p>傅穎贏晒</p><p>傅穎連出寫真集和繪本，寫真集講明唔可以搞活動，但繪本則任簽唔嬲，Fans又舉牌又拉Banner再加大聲呼喊，人多勢眾先拔頭籌！</p><p>攤位現況</p><p>Donut寫真集6月已經開賣，早起步賣咗幾萬書，可能就係因為咁，攤位係眾多o靚模中最冷清嘅一個。</p><p>周秀娜、狄娜兩位新舊娜姐性感女神對照，真有趣！宣傳板寫「做作家，不再是夢想」，講得好，家肯露事業線就可以出書做作家。</p><p>Fans心聲</p><p>「買咗傅穎本書，啲相影得好靚，書裏面有佢平日心情寫照，唔係只得性感相。」</p><p>「我撐李蘊，寫真集有海報送，搞唔到簽名會唔緊要，可能遲啲有其他場幫佢搞活動。」</p><p>「媽咪唔准但爸爸准，我買晒GME13模咁多本書，我唔睇身材，我睇Fashion。」</p><p>「買咗Anjaylia同Evelyn本寫真集，好純，同露事業線嘅o靚模寫真好唔同。」</p><p>禁我？未驚過！</p><p>越禁，o靚模反而聲勢越大，不准她們在會場搞簽名會，移師其他地方一樣成事，某程度上講，貿發局反而幫了她們做宣傳。</p><p>1.DNAGalleria×楊梓瑤《Huge》寫真集簽名會<br>日期:7月24日2:00pm<br>地點:DNAGalleria3樓</p><p>2.GME13美寫真流動簽名會館<br>日期：7月22日起至另行通知<br>時間：2:00pm-4:00pm<br>地點：灣仔金紫荊</p></body></html>