<html><header><meta charset="utf-8"><title>廣東話 - 左丁山</title></header><body><h1>廣東話 - 左丁山</h1><p>廣東省疑似打壓廣東話一事，按道理好難有效，廣東有幾千萬人，不是少數民族，廣東話好難失傳嘅，況且全國十三億人，凡上過學嘅，都識普通話，廣東話對官方語言─普通話─全無威脅，做乜事要干擾地方語言？中國與印度唔同，印度主要方言Hindi並不全國通用，印度嘅英文報紙係主流報紙，知識分子以英文溝通，情況與中國一啲都唔同。普通話在中國已佔盡上風，官員怕廣東話做乜？<br>好似係舊年啩，《文匯報》刊登咗一篇長文，細述廣東話之源流，可遠溯至秦始皇強逼六國豪門遷徙嶺南，大批中原人士因此從嶺北流入現今之廣東，到咗魏晉南北朝，外族人士佔領中國北方，再一次引起中原人士大逃亡、流亡，到咗廣東。因古時廣東與湖南有山野阻隔，交通不便，故此北人南遷之後，文化語言自成一國，保留古風，反而北方歷朝不斷有戰亂，有外族入侵，語言不斷變化，與能夠保存原汁原味之古代廣東話越行越遠。高麗人與唐代有戰爭，有文化交流，有派學生留學中國，今天之韓國仍有唐風，睇韓劇，聽一啲韓語，發音有不少與廣東話接近㖭。名家如白先勇有次在嶺南大學講詩，講到唐詩朗誦時，白教授（廣西人，爸爸係白崇禧將軍）就由普通話轉用廣東話誦詩，話更押韻。記得已故羅香林教授曾經考證過，廣東話就是唐朝比較普遍嘅語言，今天之廣東人豈可輕言放棄。<br>之前介紹過吳瑞卿女士之廣東俗語，商務印書館原來又出版咗一本《英譯廣東口語詞典》，關傑才著，可能幾啱做口語嘅翻譯工作者參考─例如立法會嘅同步翻譯。作者收集咗2472條廣東口語，加上註解，英語譯音，及英語翻譯，例如第276條「木口木面」，音譯mukhaumukmin，直譯Woodenmouthandwoodenface，意譯Bewooden-faced，Bewooden-headed，Beslowinreacting，普通話譯：無表情，遲鈍。第1141條「定過抬油」，譯作Composeoneself，Havethegameinone'shands，第1150條「屈質」，譯作Beconfinedandlimited，睇落幾好玩，啱翻譯人士用。
</p></body></html>