<html><header><meta charset="utf-8"><title>講波締姻緣　拍拖半年搞笑提親何輝、陳欣欣閃電結婚</title></header><body><h1>講波締姻緣　拍拖半年搞笑提親<br>何輝、陳欣欣閃電結婚</h1><p>世界盃賽事正進入白熱化階段，近日忙於在廣東體育台講波的知名足球評述員何輝，於世盃決賽後隨即展開新生活，前晚他在網上突然自爆婚訊，準新娘竟是有線體育主持陳欣欣。原來兩人只拍拖半年，但已鐵定下周二在港閃電結婚。新郎哥昨透露是於飛鵝山向女友跪地求婚，雖然冇花又冇戒指，但憑一隻定情手錶及一顆真摰心終感動女友，從此告別寡佬生涯。</p><p>現年43歲的足球評述員何輝，是業內首屈一指的講波佬，近年他效力廣東體育台，堪稱華南地區最受歡迎的粵語足球評述員。何輝講波享負盛名，但感情生活非常低調，沒想到於前晚他在官網突然驚爆婚訊，宣佈與38歲的有線體育節目主持陳欣欣在下周二（13日）拉埋天窗。
</p><p>鬆身裙惹大肚疑雲</p><p>由於兩人從未公開拍拖，故婚訊傳出後令人驚訝。何輝前晚以《我要結婚了》為題披露喜訊，他簡單寫道：「我將於2010.7.13香港，與香港有線電視台資訊著名主播陳欣欣小姐喜結良緣。」並上載了二人一幀穿運動服的反傳統「婚紗」照，相中他和女友各孭着運動袋及着波鞋牽手甜笑，陳欣欣穿白色鬆身裙惹大肚疑雲。雖然一對準新人昨直認只拍拖半年閃電註冊，但異口同聲否認奉子成婚。<br>何輝和陳欣欣婚期已定，婚姻註冊處也張貼了二人的擬結婚通知書，準新人過往俱無結婚紀錄。<br>何輝昨接受訪問時，在電話中大方透露與欣欣的相識及求婚經過：「係一次食飯大家傾偈開始，都係拍咗拖半年，佢儍更更，我又儍，大家覺得OK就要好好把握，但唔係奉子成婚。」提起求婚過程，他笑說：「係喺飛鵝山頂，夜晚9點零10點，最搞笑係唔知點解夜晚會有啲阿叔阿嬸喺度晨運。」沒有鮮花指環，何輝以定情錶及真誠表現，終感動女友首肯結婚。</p><p>一試即合心急成婚</p><p>至於婚禮儀式及程序，何輝表示將於下周二中午註冊，然後與過百至親午宴，張堅庭的16歲長子表演大提琴，明年會補擺喜酒宴請港、穗兩地友人。問何輝會否婚後即造人？他說：「想生嘅，但仲未ready。」<br>何輝曾先後與內地DJ梁曉紅及內地o靚模羅嘉菲拍拖，梁曉紅日前在網上狂鬧有人借情史宣傳，與內地女主持鄭怡感情不清又劈腿追她，矛頭直指何輝，但網誌瞬被刪除，何輝昨說：「由佢啦，好耐之前嘅嘢，唔想再提。」<br></p><p>陳欣欣則表示與何輝相識不足一個月，他竟已計劃求婚，「當時佢已經諗買乜嘢求婚，仲話想換車，佢個人好心急。其實我好早都覺得佢OK，大家有番咁上下年紀，乜人都見過，幾十歲咯，仲左試右試咩？大家喺呢個圈，都唔壞得去邊，唯一係睇大家夾唔夾。」兩人今年1月7日相識，2月8日拍拖，7月13日結婚，但她最欣賞男友務實及坦白。</p><p>　</p><p>欣欣舊愛講波癲喪</p><p>曾與陳欣欣拍拖、現與李麗珍蜜運的有線足球評述員潘源良，昨聞舊愛結婚後平靜地說：「唔會答。」近日他為有線主持世盃，但日前在日本對巴拉圭球賽中激動狂嗌，惹來網民狠批，此後未見他再亮相，潘源良說：「係咩？我場場都係咁喎，我冇收到公司任何要求，今日凌晨我會講番波。」有線世界盃籌委會經理曾展章則說：「潘源良不嬲喺度，成班友講波都癲癲喪喪，唔玩到自己high點支持自己嘅戰鬥力？佢講波激烈唔會有任何影響。」<br>採訪：葉雪</p><p>　</p><p>人物誌：當何輝離開足球場</p><p>何輝為香港足球代表隊前球員，擔任前鋒位置，與山度士、李健和等人同期出道。何輝87年加盟香港甲組足球隊海峰（圖），之後曾效力依波路球隊和星島體育會。他於94年27歲時決定掛靴，轉行做地產測量員。<br>98年何輝加入新加坡ESPN評述足球賽事。04年何輝轉戰廣東體育台，並客串於now評述英超，曾和丁偉傑主持《當何輝遇上丁偉傑》。何輝平時做節目喜愛戴cap帽及穿球衣，他更被球迷奉為明燈，因為他所穿的球衣所屬的球隊通常都會輸波。</p><p>話你知：講波佬大比拼</p><p>足球評述員大致可分為兩派，其中一派是由球員出身的「紅褲子」；而另一派為近年冒起的「學院派」，例如於珠海新聞系畢業的丁偉傑。過往多年的足球評述員中，要數No.1的必屬阿叔林尚義，自阿叔去世後，一眾球迷便推許何輝為最佳足球評述員。<br>撰文：李全</p><p>Big4</p><p>－何輝－<br>效力機構：廣東體育<br>出身：球員<br>特點：是足球評述界第一人，口齒伶俐，分析球賽能力極強。</p><p>－馬啟仁－<br>效力機構：無綫<br>出身：記者<br>特點：風格親切幽默，效力無綫令他缺乏講波機會，簡直浪費了人才。</p><p>－黃興桂－<br>效力機構：有線<br>出身：教練<br>特點：搞笑金句極多，如「加利仔有三大缺點，跑得慢、冇速度、唔夠快。」</p><p>－丁偉傑－<br>效力機構：now<br>出身：體育組助導<br>特點：資料派、愛講歷史，籃球也講得掂，但常被人批評沒有自己的論點。</p><p>Worst4</p><p>－彭錦全－<br>效力機構：ESPN<br>出身：球員<br>特點：何輝的反面，口齒不伶俐，有網民批評他甚至不能清楚講一句說話。</p><p>－陳炳安－<br>效力機構：now<br>出身：球員<br>特點：說話模稜兩可，口頭禪是：「講笑咁講吖」、「好話唔好聽……」。</p><p>－馮嘉奇－<br>效力機構：有線<br>出身：球員<br>特點：很想搞笑，但一點也不好笑，連拍檔也忍不住窒他。</p><p>－潘源良－<br>效力機構：有線<br>出身：填詞人<br>特點：似球迷多過評述員，嗌個不停，熱捧日本隊，令人懷疑他買了重注。</p></body></html>