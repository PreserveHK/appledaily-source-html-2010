<html><header><meta charset="utf-8"><title>世盃動物園：世盃靚人榜　大簡No.1朗尼醜爆</title></header><body><h1>世盃動物園：世盃靚人榜　大簡No.1朗尼醜爆</h1><p>女神周秀娜最近忙住出3D寫真，可能已經唔記得佢捧開嘅美斯。呢位阿根廷球王自從8強不敵德國出局後人氣大跌，最近一個「以貌取人」嘅交友網Beautifulpeople.com選出世盃「帥哥榜」，貌似張家輝嘅美斯榜上無名，不過點都好彩過喺世界盃運滯到極嘅英格蘭射手朗尼同法國中場列貝利，因為呢兩位球員被選為「醜男榜」頭兩位，應驗一句「一沉百踩」。<br>Beautifulpeople.com（簡稱「靚人網」）話自己有成20萬名會員，由佢哋用一個毫不留情嘅計分系統，針對決賽周32強嘅每位球員樣貌去評頭品足；其實呢個系統好簡單，只有5個選擇，包括「醜」、「唔合格」、「唔太差」、「靚仔」、「佢好誘人」去畀分。</p><p>周秀娜至愛美斯</p><p>先講「醜男榜」，唔知係咪「相由心生」，人黑仔連個樣都差啲，排「醜男榜」頭兩位嘅朗尼及列貝利，仲有排第9位嘅泰利同樣運滯。朗尼賽前被視為英格蘭「孭飛」前鋒，點知喺世界盃完全失準，一球都入唔到，唔知係咪咁，搞到佢喺「靚人網」選舉入面成為成支英格蘭隊嘅得分新低，做咗「醜男榜」老大。同樣「樣衰」嘅列貝利及泰利，賽前曾捲入性醜聞案，一個生日召雛妓、一個搭上前隊友布歷治前女友，終於喺世盃無甚作為。<br>至於「帥哥榜」，邊位會係你杯茶呢？排首位嘅意大利隊長簡拿華路，爆咗小冷門擊敗西班牙「王子」F托，榮膺「帥哥」No.1，叫做幫分組賽出局嘅意大利攞番個安慰獎，排第3係神射手大熱嘅西班牙前鋒韋拿。冧死唔少女粉絲嘅卡卡同C朗，則分列第7及第8位。至於周秀娜鍾意嘅美斯，喺阿根廷隊內都只喺排第2，輸畀希古恩，上唔到「帥哥榜」。</p><p>「靚人網」前5排名</p><p>《帥哥榜》<br>1.簡拿華路（意大利）<br>2.費蘭度托利斯（西班牙）<br>3.韋拿（西班牙）<br>4.當路雲（美國）<br>5.亨利（法國）<br><br>《醜男榜》<br>1.朗尼（英格蘭）<br>2.列貝利（法國）<br>3.泰維斯（阿根廷）<br>4.史杜高域（塞爾維亞）<br>5.曉高（瑞士）</p></body></html>