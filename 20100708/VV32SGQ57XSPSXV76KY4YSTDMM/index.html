<html><header><meta charset="utf-8"><title>上跑下抓混血兒　好玩足料Juke</title></header><body><h1>上跑下抓混血兒　好玩足料Juke</h1><p>日產玩Crossover出晒位，啱啱先試完最新嘅Qashqai，話咁快富記就返埋另一款混血兒Juke。呢架迷你SUV毫不安份，下身玩抓地四驅Feel，上身卻玩低矮Coupe跑格，似足一碗艇仔「Juke」咁乜料都有。<br><br>記者：徐影龍<br>攝影：陳盛臣<br>Model：AnnieG.@GME</p><p>上下交叉一車兩格</p><p>日產Crossover幾款車系能夠喺歐洲越玩越紅，全因一個「溝」字，就好似蒲蘭桂坊時遇到嘅混血兒一樣，佢哋嗰種凸出嘅輪廓總會令你眼前一亮。今次日產將雙門跑車Coupe格，混入四驅SUV下身，成為新車系Juke，本來風馬牛不相干嘅車款，又俾佢溝得幾吸引。車身上半玩Coupe流線型，超斜A柱一直延伸至車尾，仲要抵死到四門扮雙門，後方門柄隱藏喺較高位置，望落真係好有CoupeFeel。<br>下身玩番拿手嘅迷你SUV佈局，車身離地頗高，又闊又厚嘅車胎，再加鼓脹筋肉車頭，整體極具力量感，但又跟上半身斯文Design出奇地夾。一車兩格，視覺同體感都Mix&amp;Match，似足百年老舖嘅足料艇仔「Juke」，每樣餸都咁過癮。</p><p>賣相吸引稍嫌齋料</p><p>上年喺東京車展，已見過Juke嘅Concept前身，量產化後賣相正常好多，少咗份科幻味，不過車頭仍然誇張搶眼，大燈、細燈、霧燈破天荒分開擺之餘，尖長頭燈更擺喺頭冚側，幾乎要TopShot先望到個燈罩形狀，好鬼馬！水貨商暫時只返咗架齋版Juke到港，由於體積偏向迷你化，基本上可以當細車咁揸，但車身卻有SUV嘅高度，睇位又比一般細車更好，加上1,500cc引擎不慍不火，對斯文人士尤其適合，就算師奶或姐姐仔，踩一轉後會發覺SUV原來都唔係咁難揸啫。<br>1.5L慳油偈、賣相吸引，叫價廿零萬唔算貴，內櫳設備齋咗啲，好彩搵人裝番個LCD同CD機都唔算貴，真係要彈嘅，就係悶到爆嘅黑色車身同內櫳，Sell唔到Juke嗰種獨特玩嘢味，畀我揀，一定要番官方宣傳嗰架火紅色，以及配Turbo嘅四驅版，有心訂車嘅，不妨同富記商量吓。</p><p>NissanJuke</p><p>引擎：1,500ccDOHC<br>馬力：114hp/6,000rpm<br>扭力：15.3kgm/4,000rpm<br>傳動：Xtronic無段變速，頭驅<br>售價：$239,000<br>查詢：富利堡（28776700）</p></body></html>