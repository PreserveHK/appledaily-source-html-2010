<html><header><meta charset="utf-8"><title>中環在線：美聯賺大錢擲千萬搞盃賽 - 李華華</title></header><body><h1>中環在線：美聯賺大錢擲千萬搞盃賽 - 李華華</h1><p>樓市旺爆，物業代理發過豬頭，使錢梗係爽啲！好似美聯（1200）下個月搞嘅「2010年美聯集團盃賽馬日」，連廣告同贊助費使咗成千萬，出手係歷來最豪。既然公司搵咁多，明年加幾多人工畀班手足？美聯高級執行董事黃錦康就將個波推返畀無現身嘅主席黃建業，不過就笑住口話明白員工心事……今次個盃賽，黃建業個乖女黃靜怡好有心思，設計咗套純銀白馬雕刻袖口鈕，即日至下個月18日，送畀幫襯美聯嘅客仔同代理。<br>講返個樓市，黃錦康話就算官府嚟緊再出招都係啱嘅，樓價咁升都唔係辦法，加埋呢兩年都升咗唔少，以今年為例，都升咗17%，明年應該會慢番，得番11%，新界樓最有炒落後潛力，升幅跑贏大市……係咪信者得救？走着瞧喇！</p></body></html>