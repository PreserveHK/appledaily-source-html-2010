<html><header><meta charset="utf-8"><title>八方人物：賺學童錢商人　定期回饋小老闆</title></header><body><h1>八方人物：賺學童錢商人　定期回饋小老闆</h1><p>商人未必一定無良，賺得盤滿缽滿的人，也有回饋社會的熱心。30歲的何光熹是凝想網絡有限公司創辦人，研發的網上行事曆，讓家長、老師透過互聯網掌握孩子學習進度。雖然小朋友是他賺錢的「根源」，卻沒被他視作「搖錢樹」；公餘時，他擠出時間為小朋友補習，又舉辦免費親子講座。「錢，真係唔係最重要。」視超級富豪蓋茨（BillGates）為偶像的何光熹如是說。可能是從熱心公益的偶像身上，學會如何不做「魔鬼」。</p><p>創業首半年零薪水</p><p>中七那一年，何光熹迷上了蓋茨：「嗰時BillGates好hito架，我都覺得，嘩，佢好犀利呀，我都好想學佢一樣做生意。」但畢業後的何光熹卻未有即時踏上創業之路，先後在兩間跨國公司過了三年打工仔生涯。也幸好有這三年，讓他儲到一筆創業資金，同時有足夠彈藥應付長達六個月無糧出的日子。<br>「當時（05年）我只可以喺觀塘工廠大廈，租個百零呎單位做辦公室，係名副其實豆腐膶office」。辦公室沒有窗，不要緊；老鼠與蟑螂橫行，也沒關係，最難捱的，或許是整整半年零收入。「好彩我都有打過工，積穀防飢，咪攞啲老本出嚟慢慢搣。當時真係慳得好緊要，但我仲繼續有畀家用㖭。」難道他是打工皇帝，三年來儲下不少糧餉？「梗係唔係，只係覺得有責任要咁做，屋企人對我一直好支持。」<br>那半年時間，何光熹幾乎走遍全港教育中心，推銷新設計的網上行事曆，不過反應極差，「好忙呀，唔得閒呀」、「唔需要噃」是聽得最多的說話。「有時一日走訪廿零卅間中心，最終係冇生意做得成，人哋仲要好似好唔歡迎你咁。」<br>孤獨推銷員也有出頭的一天，後來陸續有教育中心主動要求使用他的服務，「第一次聽到有人話要用，差唔多喊出嚟咁滯。有啲客齋見面都見咗七次，但其實金額唔大，只係幾萬蚊貨仔，但真係好鼓舞」。他說是誠意，令顧客「返轉頭」，「好似有啲客話個system有啲問題，我都會即時放低晒所有嘢去幫佢，咁人哋先會信任你」。</p><p>為貧童補習辦講座</p><p>先敬羅衣後敬人，何光熹發現當時不少顧客看到公司卡片上印着的工廠區地址，即面露遲疑之色，他在06年參加科學園的科培計劃進駐科學園，「真係試過有個客，專登派職員山長水遠入嚟，去我哋門口裝吓裝吓；後尾俾我發現，佢直認係某某教育中心，想睇吓間公司點樣，做生意，門面點會唔重要」。<br>去年何光熹的公司營業額200萬元，對新創業小公司而言成績不俗。他對生意「錢」途樂觀，因為今年有逾8萬嬰兒出生，「即係我哋有成8萬個小老闆誕生，佢哋係我哋老細嚟o架」。賺錢之餘，何光熹也盡量每星期抽時間做義工，有時為清貧學生補習，有時帶他們遊山玩水。在小老闆身上賺錢，也回饋在小老闆身上。他的公司定期與地區組織合辦免費親子講座，「小朋友係我哋嘅未來，唔係只係錢嗰樣嘢」。<br>記者　許偉賢</p></body></html>