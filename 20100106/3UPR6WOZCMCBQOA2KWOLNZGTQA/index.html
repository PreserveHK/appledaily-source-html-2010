<html><header><meta charset="utf-8"><title>夠Car事：4日鍾情　發掘Sonata內在美</title></header><body><h1>夠Car事：4日鍾情　發掘Sonata內在美</h1><p>同人相處，「日久見真情」；同車相處，原來都要花點時間，先可以摸清性格，發掘優點。第一眼望見Sonata，典型嘅中型房車，老實講，真係覺得佢性格欠奉。但經過四日四夜嘅長測後，竟然由無感情發展至愛不釋手。無他，發掘內在美，才令人懂得欣賞。<br><br>記者：趙慧敏<br>攝影：伍慶泉<br>Model：Cherry、Low@PureModels</p><p>坐得舒服　數星星</p><p>Sonata（奏鳴曲）擁有一個浪漫嘅名字，雖然這與穩重嘅房車似乎格格不入，尤其四平八穩嘅外形，很多人會武斷以為，一輛房車外形不會有甚麼睇頭。但細心看車頭燈加上霧燈，你便會知道她絕不是一般房車咁簡單，車身嘅電鍍裝飾，十七吋運動型輪圈，都為Sonata添上不少活力。要真正認識一架車，都係要花啲時間，好似Sonata咁，花點時間，便會發掘到她有內涵嘅一面。就看車櫳，桃木裝飾，特大天窗，前後排空間闊落，司機位嘅電動座椅，有暖椅功能，簡直冬暖夏凉，唔坐過嘆過，又點會Feel到咁正嘅駕駛感。<br>碰啱假期前取車，呢次Sonata長測，測試路段預咗唔係返工放工咁簡單，上山下海車朋友出出入入當然少不免，果然，第一項測試便是「爬山」。食完飯後一行五人即時跳上車，眾人對超舒服嘅真皮座椅當然無詐型，但重頭戲係要上大帽山看夜景。Sonata當然無失禮，由山腳直驅山頂，在狹窄蜿蜒嘅山路，操控得心應手，完全沒有腳軟之外，入彎出彎，都穩如泰山，完全感覺唔到呢部Sonata其實都幾巨型。上到山頂，梗係要開埋個天窗睇星星，天公作美，星星都唔少，雖然成班人，但一樣感覺浪漫到暈。</p><p>櫳大寧靜　BB好瞓</p><p>第二日又係郊遊，目的地係西貢，試吓加減波轉檔，反應確係幾快。測試當然唔止咁少，假日氣氛濃烈，去完郊外，「血拼」呢啲指定動作都唔少得，Sonata車尾箱容量超大，買多多都放得落。有朋友竟然連BB椅都買埋，當然要即時放喺後座睇睇Sonata會唔會對BB都咁體貼。放上都唔細嘅BB椅，先凸顯Sonata嘅車廂的確空間感十足，雖然即場搵唔到BB試坐，但行車時平穩寧靜，隔音設備又好，BB要大覺瞓都肯定無問題。<br>低調沉實一向係韓國車嘅特色，浮誇當然無Sonata份，但講到實用性，Sonata一定滿足到你要求，返工放工，同老婆拍拖Shopping加埋BB甚至外父外母都一樣稱心。雖然2011年款嘅Sonata已在美國亮相，但要等新款仍要一段頗長時間。試問唔使二十萬，即時就買到架2.4偈嘅中型房車，去邊度搵。</p><p>車廂寬敞　行車寧靜
</p><p>放BB座唔覺逼，BB隨時大覺瞓。</p><p>外形有氣派</p><p>中型房車應有嘅貴氣唔會少，揸去邊都唔失禮。</p><p>大容量車尾箱</p><p>尾箱容量夠大，行街掃貨好幫手。</p><p>Sonata2.4規格</p><p>引擎：2,359ccDOHC直四<br>馬力：174ps/6,000rpm<br>扭力：227Nm/4,000rpm<br>傳動：五前速自動波連+/-轉檔<br>車價：$199,800<br>查詢：現代汽車（34288288）</p></body></html>