<html><header><meta charset="utf-8"><title>切頭切尾　螢爆蓮花</title></header><body><h1>切頭切尾　螢爆蓮花</h1><p>好多人鍾意改蓮花，不過大多為落Track鬥車，改親都係引擎同胎轆。香港代理就搞新意思，將以舒服掛帥嘅Europa，切頭又切尾，換入同系更兇惡嘅Exige，再噴埋螢光橙拉花，徹頭徹尾型到爆！<br><br>記者：徐影龍<br>攝影：伍慶泉、林栢鈞<br>Model：Rika@GMEModels</p><p>極寸磨砂啞黑車身</p><p>Lotus早前張揚未來會大改款，由曲線玲瓏變晒方角霸氣，不過據聞最快要2013年先到港，日前代理就自行先玩Mix&amp;Match，將07年Europa同Exige兩大車系合二為一。由於底盤共用，改裝上唔算太費周章，沿用Europa車身同底盤，再將Exige車頭、車尾外殼「套上」，望住頭冚一大幅透氣鐵網，加上高高翹起嘅PatPat，就算無裝Exige車頂條「龍骨」入風位，一樣已經極度兇猛。最後加埋張大餐枱碳纖尾翼，混血蓮花似足落場砌嘅車。<br>最招積都係全車噴上啞黑色，再喺車頭「鯨尾」T字位、擾流、車頂、裙腳同側鏡等地方，噴上螢光橙色，仲要夾番車身用磨砂面，實在極之搶眼。餘暉映照，夕陽散落車身啞面上，那種光影美感，靚到唔捨得攞嚟狠劈！</p><p>比Exige更溫柔</p><p>骨子裏是Europa，馬力已達200匹，對不足1,000kg重嘅車仔嚟講，已經好夠爆。代理仲豪花超過15萬，配埋EuropaSE版改裝Kit，唔單止馬力調至225匹，更有埋SETurbo、電腦、308mmAP四遮鮑魚及專屬合金軨等。改開有條癮，除SEKit外，另再配上Racing銻水箱、InterCooler、極力子、蕉中尾及四條絞牙避震等，電腦更由225匹谷上至250匹輪出！你無估錯，咁嘅Config，據聞真係攞嚟落Track搏殺。<br>香港路面好難試真混血蓮花嘅斤両，不過牛刀小試，發覺六速棍波及Turbo整體表現，的確比原來Europa更優勝，加速及入彎等表現雖猛，但並無大哥Exige般牛脾氣，揸起嚟較舒服易Handle，就算揸出街威完一輪，都唔會身水身汗落車咁失禮。</p><p>LotusEuropa-ExigeCupLook</p><p>07年出廠/1,998cc直四Turbo引擎/250匹/六速手波/行車里數約17,000km<br>全車連改裝售價：$498,000<br>查詢：28770810（RichburgLotus）</p><p>同場加映：Porte照跟</p><p>見架Lotus噴啞黑同螢光橙咁靚，富利堡將架豐田Porte照辦煮碗，跟番個Tone嚟噴。望住Load低車身、換埋胎軨嘅Porte，又真係有種脫胎換骨嘅感覺，05年車賣12萬元有找，應該吸引到唔少年輕人。</p><p>ToyotaPorte</p><p>05年出廠/1,300cc直四VVT-i/87匹/四速自動波/行車里數約27,000km<br>售價：$119,000<br>查詢：28776700（富利堡）</p></body></html>