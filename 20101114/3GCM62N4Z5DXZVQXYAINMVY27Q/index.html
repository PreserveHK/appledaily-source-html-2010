<html><header><meta charset="utf-8"><title>占士金馬倫教Set機　3D阿凡達</title></header><body><h1>占士金馬倫教Set機　3D阿凡達</h1><p>3D電視雖然已經陸續上市，不過真正有睇頭嘅3DBD碟唔多，其中好多人等緊嘅3D版《阿凡達》終於到港喇！筆者用隻65"巨芒欣賞，就真係有入咗IMAX睇3D版嘅感覺，尤其馴龍一幕，仲好似走咗出嚟一樣！<br><br>記者：許福合<br>攝影：譚盈傑<br>Model：Betrys@GME</p><p>買電視送阿凡達</p><p>巿面上嘅3DBD影碟唔多，2D版《阿凡達》已推出一段時間，畫質大受碟迷好評，所以好多人都等緊3D版推出，到時一併連電視都換埋欣賞。而今次嘅3D版《阿凡達》，將會與Panasonic50"及65"3DPlasma電視以Bundle方式推出，實行買電視送碟，據知在2012年前，都唔會有獨立BD3D版推出，唔知有幾多《阿凡達》Fans因而下定決心換電視呢？</p><p>講番隻BD碟，電影內容大致上與之前2D版無大分別，在Menu上選播放時，可以揀3D或2D模式播放，音效係5.1DTS-HDMasterAudio，不過隻碟竟然不設Bonus內容，只係純粹睇戲！</p><p>大導演教路</p><p>睇碟講畫質，而最直接影響到畫質嘅因素，首選當然係電視本身，發燒友都會喜歡微調電視色水，今次睇3D版《阿凡達》，原來大導演占士金馬倫，就專登為Panasonic3DPlasma，選擇一套佢心水設定推介畀用家，據講上網跟住佢做，最能睇到大導演心目中最原汁原味嘅《阿凡達》。<br>筆者睇過佢嘅Tips，由基本對比度、色彩到進階設定都有教路，非常深入，相信真正理解這些設定嘅碟迷應不多。設定完成後，主要覺得景深同層次感都豐富咗，連帶3D感都有提升，睇飛龍更係突出好多。<br><br>網址： http://panasonic.net/avc/viera/asia2010/avatar/index.html </p><p><br>3D突出位</p><p>《魔幻聖誕頌》買3D送2D</p><p>雖然3DBD碟唔多，不過今個星期就有隻《魔幻聖誕頌》3D落場；佢來頭唔小，係迪士尼首隻3D藍光碟，加上占基利親身演繹，係一套幾窩心嘅故事，可以一家人齊齊睇。</p><p>3D版《魔幻聖誕頌》會送埋2DBD，抵玩！<br><br>$268（BD）/$118（DVD）</p><p>Panasonic50"3DPlasma$36,800<br>Panasonic65"3DPlasma$75,800<br><br>送3D《阿凡達》、兩套3DBD碟、兩對3D眼鏡、3DBD播放機（DMP-BDT300）<br><br>查詢：Panasonic（28330955）</p></body></html>