<html><header><meta charset="utf-8"><title>好友神傷多才多藝最愛扮嘢</title></header><body><h1>好友神傷<br>多才多藝最愛扮嘢</h1><p>對於羅君左離世，一班《歡樂今宵》（EYT）的舊同事都深感難過。曾與羅君左合作無間的藝員鄧英敏，昨接獲好友死訊時十分傷感，其實他前晚也到過深切治療部探望昏迷中的羅君左。<br>鄧英敏昨日說：「當時佢口部插喉幫助呼吸，少少反白眼，但面容好平和，好似瞓咗覺。」可惜羅君左難敵病魔，鄧英敏認為天妒英才，「佢多才多藝，做戲、唱歌、司儀、畫漫畫、教配音乜都曉，但50鬆啲就要走，本來可以玩到快樂80歲，但老天爺要佢走，生命係唔可以控制到。」鄧英敏又大讚羅君左為人善良和健談，是個不可多得的好朋友。<br>盧海鵬則讚揚羅君左對工作積極投入，一班長輩都疼錫他，盧昨悲傷表示：「唉，啱啱知道。佢好積極工作，好鍾意做《歡樂今宵》，特別係鍾意扮嘢，好崇拜梅艷芳，阿肥（沈殿霞）嗰幾個都好錫佢。」</p><p>盧海鵬讚本事</p><p>他謂羅君左在後台準備時，貪吃愛吃的性格，人人皆知，尤其對可樂更忍不到口，盧海鵬心痛說：「佢食嘢唔檢點，明知自己有病都唔理，鍾意食就食。以前大家唔知佢有事，到後來見佢皮膚變色，面黑黑咁先知，嗰時都已經係有人捐咗部洗腎機畀佢，佢夜晚就返屋企洗肚。」盧海鵬指羅君左在演藝以外，也嘗試不同範疇，如配音、寫書等，讚他「好有本事」。<br>本報記者</p></body></html>