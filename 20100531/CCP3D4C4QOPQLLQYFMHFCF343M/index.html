<html><header><meta charset="utf-8"><title>iDTV溝DVD　炮製AV蝸居</title></header><body><h1>iDTV溝DVD　炮製AV蝸居</h1><p>究竟香港地有幾多戶人，情況好似《蝸居》咁，要共用廚房，甚至食住瞓都屈就於200呎嘅居所？就算你屋企較寬敞，相信好多人亦鍾意將電視、DVD機以及高清機頂盒等塞晒入睡房，自製AV蝸居！剛推出嘅ViewSonicVT241D，似為呢群發燒友而設，咪以為佢淨係24"細細部，實情內置咗iDTV以及DVDPlayer，一部機煲碟兼睇埋數碼電視，無得再慳！<br><br>記者：陳國輝<br>攝影：梁細權<br>Model：Alia@PureModels</p><p>畫面試播</p><p>吸碟設計唔阻碇</p><p>唔少家庭一係仲用緊舊式CRT，再唔係就LCDTV，想睇高清節目，唯一方法就係裝機頂盒，若然經常煲碟，更要添多部DVDPlayer，3件數碼產品，點塞晒入房仔呀！All-in-One唔算係咩新技術，但自從有iDTV之後，一直唔見蹤影，但今次推出嘅VT241D終可叫蝸居AV友放心。佢雖然內置DVDPlayer，但厚度講緊只係4至5cm，與普通LCDTV差不多，更重要係，佢採用吸入式設計，夠型仔之餘，仲唔覺得佢阻碇㖭！</p><p>機身放大睇</p><p>全高清可駁藍光</p><p>講開煲碟，AV友可能認定DVD已經Out晒，取而代之梗係睇藍光啦！但內置Blu-rayPlayer嘅iDTV尚未出現，就算要睇，亦可以將播放器接駁到機側嘅HDMI。咁播全高清嘅效果又係點？我仲未親眼睇過，但留意番VT241D嘅數據，你就發現佢原來支援1,920×1,080解像度，亦即能夠點對點以FullHD效果顯示；另外，呢部24"電視亦提供高清節目錄影功能，只要將外置式HDD接駁到機身USB槽，就可即時錄影或調校預錄，一機玩晒幾種嘢，方便到極。</p><p>Profile</p><p>尺寸：24"<br>解像度：1,920×1,080<br>對比：1000:1<br>亮度：380nits<br>反應：2ms<br>喇叭：3W×2</p><p>$2,690<br><br>ViewSonic（36901398）</p></body></html>