<html><header><meta charset="utf-8"><title>敏妮Talk：未係買樓時機 - 溫敏妮</title></header><body><h1>敏妮Talk：未係買樓時機 - 溫敏妮</h1><p>上個禮拜，城中「雙李」──四叔李兆基同超人李嘉誠，都講咗佢哋對股市、樓市嘅睇法，一個話睇唔通股市，一個就提醒投資者趁低吸納；以往績計，好似超人跟得過。<br>雖然「雙李」對股市有唔同嘅意見，但佢哋一致嘅係，兩個都叫人放心投資地產，買樓自住；不過，佢兩個都係地產商，叫人買樓，說服力會唔會差咗少少呢？<br>如果以現時嘅經濟情況嚟睇，雖然個個都話利率遲早要升，但睇怕都仲要等一陣子，前嗰排仲見有銀行減按揭息爭客，即係供樓成本仲係低企。另一方面，正如李嘉誠所講，通脹遲早嚟，而且相信會好快；通脹揸銀紙，只會越揸越縮水，所以要搵保值嘅資產。然則買樓真係有唔少理據支持。<br>當然無足夠首期，每月份糧又掹掹緊，要東湊西借先「上車」，就算真係入市時機，敏妮都勸你咪將自己擺喺危險嘅財務狀態中。<br>不過，即使有心有力想置業，係咪應該家陣飛奔入市？可能敏妮識得專業人士多，所以好多朋友都問敏妮覺得幾時先係入市時機？</p><p>等發展商減價賣樓</p><p>唔敢班門弄斧，所以請教啲有十幾年炒樓經驗嘅前輩，佢哋話，「等冇人買嗰陣時，你就去買啦！」答案簡單直接，而且有無限實證支持，好似沙士時掃淘大花園，金融海嘯馬榮成平執倚巒等。另一個前輩就話，「等發展商都減價賣樓，個市就真係跌，買樓等嗰時啦！」<br>敏妮噚日睇報紙，新地推售新蒲崗譽．港灣貨尾，逆市加價1至3%，但38個單位，仍然可以喺3個鐘頭裏面差唔多沽清。<br>按上述兩位前輩講嘅買樓時機，似乎家陣仲未到，想買樓嘅，都仲係要畀啲耐性。<br><br>溫敏妮<br> http://wanmanli.com/blogs/ </p></body></html>