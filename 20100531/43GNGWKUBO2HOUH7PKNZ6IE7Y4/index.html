<html><header><meta charset="utf-8"><title>消費blog：台北女子民宿夠平又安全</title></header><body><h1>消費blog：台北女子民宿夠平又安全</h1><p>唔少姊妹都鍾意一個人去台北自助旅行，想住得便宜又唔想有咁多閒雜人，原來台北近年有唔少專供女仔入住嘅平價民宿。好似位於台北捷運站麟光附近嘅「台北背包之家」就係唔錯選擇。<br>背包之家係一對鍾意自助旅行嘅夫婦經營，女主人Maruka去旅行嗰陣，發現女仔搵平價住宿唔係咁方便，感同身受將自己間屋改為背包公寓租畀女性旅客。Maruka同小妹講，背包之家開咗一年，唔少單身港女嚟住，而本土台灣女仔就多數兩個結伴嚟，證明香港女仔都幾獨立（當然啦）。</p><p>雙人房港幣$300</p><p>Maruka又話，呢間女性專屬背包公寓勝在夠平又安全，靠近捷運站交通方便，最重要住得輕鬆自在，「不用擔心有男性在場，早上起床或淋浴後可穿輕便衣服走動，又不必急着整理儀容。」公寓設雙人房兩間，每房收$1,200台幣（約港幣$300）；四人床位房一間，每床位收$700台幣（約港幣$175），另有客廳及廚房。<br>Maruka補充話，如果啲客係包層租住，宿舍容許有男客；又或者夫婦、情侶想租雙人房，宿舍會先徵詢同期入住嘅女客意向，先考慮是否租畀佢哋。<br>Maruka話，海外客人租房經電話或email確認床位同填上網上訂房表就得，唔使先付訂金，免卻滙款要付手續費。有興趣嘅姊妹可以上民宿網站 http://tw.myblog.yahoo.com/taipei.homestay/。Maruka仲好體貼，拍埋影片教人點去民宿。 <br><br>電郵：mailto:shoppingjing@appledaily.com</p></body></html>