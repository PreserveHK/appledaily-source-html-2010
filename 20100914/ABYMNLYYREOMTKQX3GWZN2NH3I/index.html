<html><header><meta charset="utf-8"><title>台羊打孖上　雙乳誘惑</title></header><body><h1>台羊打孖上　雙乳誘惑</h1><p>日圓滙價升，搞到日本車價水漲船高，想換車朋友不如趁勢棄日從台，最近台灣羊頭KYMCO光陽機車夠爭氣，一次過爆出兩個超靚姊妹花，妹妹XCITING250Ri及姊姊Downtown300i，玩純淨乳白色車身，售價四萬有找，一於同呢對Twins孖住試起雙飛呢！<br><br>文：阮小天<br>攝影：楊錦文<br>模特兒：Kinki、Ceres@zmodel.com</p><p>妹妹實際舒適　XCITING250Ri</p><p>驟眼睇呢對雙羊真係幾似樣，一雙V形事業線頭燈，同是採用四衝程水冷SOHC兩汽閥單汽缸，真係搞到人心癢癢，究竟點揀先最合乎玩家原則？<br>XCITING來港屬歐洲版，座位下足可收納兩個FullSize揭面頭盔（Downtown只可放一個），貯物功能略勝；車身前制動採用雙鑽孔碟，相比Downtown的260mm單碟表現更強；而售價方面，XCITING比Downtown平近$4,000。此外，誘人賣相都係XCITING的可愛之處，茶色風鏡配上同步發亮雙燈（過往是單燈），加上有電話座及電插頭等功能，如果你要舒適玩實際，妹妹XCITING當然較啱Key。</p><p>妹妹XCITING250Ri</p><p>引擎：四衝程水冷SOHC兩汽閥單汽缸<br>排氣：249cc　馬力：21.2ps/7,000rpm<br>扭力：2.0kg-m/6,500rpm<br>重量：200kg<br>油缸容量：12.8公升<br>售價：$36,999</p><p>姊姊車輕上力　Downtown300i</p><p>大家唔好淨係錫晒妹妹，其實家姐Downtown300i都有好多優點o架！除了高風擋賣相夠招積夠搶眼，喺Highway擋風或擋微雨都幾實用。而PatPat位可連接尾箱，具有Multi-Function。不過，要講姐姐最討人喜愛之處，就係車重只得166kg，比妹妹輕身，苗條身形勝在易操控，揸車時左擺右扭都活動自如；另一方面，馬力亦係姐姐較優勝，足有28ps/7,750rpm，換言之姐姐表現較野性，直路搶韁更爽，愛速度感的羊人兄弟就應該揀姐姐了！</p><p>姊姊Downtown300i<br></p><p>引擎：四衝程水冷SOHC兩汽閥單汽缸<br>排氣：299cc<br>馬力：28ps/7,750rpm<br>扭力：2.7kg-m/6,500rpm<br>重量：166kg<br>油缸容量：12.5公升<br>售價：$40,800</p><p>查詢：TopRider（23980188）</p></body></html>