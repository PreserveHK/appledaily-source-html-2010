<html><header><meta charset="utf-8"><title>中學殺校或縮班 - 左丁山</title></header><body><h1>中學殺校或縮班 - 左丁山</h1><p>九月十日原來係內地嘅「敬師節」，亦係香港嘅「敬師日」。內地教師薪水似乎遠遠低於香港，但置家於珠海及中山嘅分析師H話俾左丁山聽，內地教師甚為富有，過時過節就收禮收到手軟，在富庶地區如珠三角嘅老師，更加發財。以前鄉村老師收禮，只係一隻雞及若干食品之類，村民以示敬重老師之意啫，點似得今天中國富起來了，家長送禮以一千元禮券為最低單位？睇愛國報紙報道，方知內地家長不敢不送禮，否則考試時，考前三名竟然會變成包尾三名！學生自幼耳濡目染，小學已識得行賄係乜嘢一回事，大個咗豈不有樣學樣，視黃光裕、賴昌星為偶像吖。<br>內地教師在教師節喜氣洋洋，猛數禮券，本地中學教師在教師日可能愁眉苦臉，恐怕殺校，職位不保。教協、教聯等等教師組織籌組反殺校聯盟，要求統一縮班，實行中學教師有難同當。中學點解可能會殺校？睇吓下列數字就知。<br>今年升中一嘅學生，就係04/05年嘅小一學生，即是1999出生嘅嬰兒，有50,513名，而之前幾年，由1996至1998，分別有64,599、60,379、53,356名，即係中一學生逐年遞減，之後四年仲弊，由2000至2003年嘅出生嬰兒，分別為53,720、49,144、48,119、47,687名，以後嘅中一生仲會更少。當然出生數字不等於在本港就讀學生嘅數字，但睇番中學生人數，在00/01年達到高峯嘅494,000人，02/03年開始下降，至到08/09年，只得369,000人，香港人唔肯生細路，對學校嘅影響，家充分顯現。</p><p>我地以前讀書，每班最少有四十人，現在聽講係三十幾名。據教育界人士講，教育局目前會批准中學收中一生嘅最低數目係四班或九十一人，即平均每班二十三人，此乃形勢使然，學生不夠，無奈何。以後可能會下降到三班六十一人。<br>依照現時編制，殺校豈非必然？聽講教育局會在本星期要求全港中學提交中一學生實數，點數清楚之後就會宣佈新方案，相信不外乎（一）收生少於六十一名嘅學校危危乎，（二）搞平均主義，叫名校捱義氣，縮班，等同區嘅學校接受剩餘學生，（三）暫時乜都唔做，等各校吊吓鹽水先，每個方案都會有人反對嘅，例如教師鍾意第二方案，家長多數會反對！</p></body></html>