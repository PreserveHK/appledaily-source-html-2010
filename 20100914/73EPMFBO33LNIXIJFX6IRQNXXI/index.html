<html><header><meta charset="utf-8"><title>公主驕語第四話崔太妃內軟外硬　謝雪心治刁蠻公主靠誇</title></header><body><h1>公主驕語第四話<br>崔太妃內軟外硬　謝雪心治刁蠻公主靠誇</h1><p>妃子角色有難度，謝雪心在《公主嫁到》中所飾演崔太妃毋須呼風喚雨，卻要做到不怒而威，雖然沒有置身金家胡鬧生活，不過在深宮內苑一樣被刁蠻公主佘詩曼激到氣咳，面對眾多搞笑場面，心姐要保持「在最斯文地方，做最誇張演繹。」比起演奸妃八面玲瓏更有深度。<br>撰文：卓寶花</p><p>謝雪心擔演太妃角色多不勝數，去年在《宮心計》中以奸到出汁的太后角色跑出，今年捲土重來在《公主嫁到》飾演崔太妃，與飾演昭陽公主的佘詩曼和永河公主陳敏之對手戲居多，心姐既要擔當賢內助，又要以慈母心出發，但對着刁蠻公主束手無策，好不容易才將刁蠻公主嫁到金家，結果釀成連串鬧劇。<br>心姐所演的崔太妃處處為公主着想，心姐說：「我講乜佢哋都要聽，真係苦口婆心o架，戲裏面我係一個慈母，所以阿佘講到自己好悽慘，我又信到十足，喺我面前不但刁蠻，仲會成日用喊功，慘情去軟化我，等我唔好鬧佢，我就耳仔軟，所以好多深宮內苑戲都俾刁蠻公主搞到我氣咳。」</p><p>角色有得發揮</p><p>另一由陳敏之飾演的永河公主則受崔太妃所寵壞，黑心又霸道，最終落得被貶為庶民的下場，令心姐極度心痛，她說：「永河變得失心瘋，我希望用親情感化佢，拋低榮華富貴同佢一齊出宮，去靜苑靜修。」<br>刁蠻公主佘詩曼嫁入金家後，加上與駙馬陳豪擦出火花，即爆發出連串笑彈，每晚令觀眾睇到捧腹大笑，不過心姐這位崔太妃則無緣參與，她說：「我同金家冇乜碰頭戲，佢哋個個都可以加好多搞笑元素，玩得好癲，但我喺宮中嘅戲就唔可以癲，但又要配合，所以當時好難做，要喺最斯文地方，做最誇張演繹。」對比飾演奸角，心姐有不同感受，她說：「我都想講啲人成日話奸先有發揮，其實唔係忠奸問題，只係角色問題，今次趣劇中有個呢啲角色都幾得意。」
</p><p>難忘愛心咖啡</p><p>心姐表示拍《公》劇時，面對的劇情有笑有淚，與一眾後輩合作十分融洽，更難忘陳豪的愛心咖啡，她說：「最開心係大家拍到攰攰哋時，陳豪每晚都會帶唔同咖啡返嚟親自冲畀大家飲，佢好乖，知我鍾意飲滑啲香啲咖啡，就每晚整杯我嘆，後期我哋隔籬廠開另一套劇都晚晚過廠，去笑吓享受吓。」心姐又希望《公》劇搞笑元素可以為觀眾帶來正能量和歡樂。</p><p>笑聲之最<br>最好笑同劇男演員　阮兆祥</p><p>「阮兆祥演搞笑角色係不可置疑，佢好有搞笑細胞，加上劇中佢哋幾兄弟都花咗好多功夫鑽研，要令觀眾有共鳴，要人笑得出，祥仔絕對做到。」</p><p>最好笑同劇女演員　佘詩曼</p><p>「阿佘今次演得好好，同過往演古裝好大分別，刁蠻得嚟唔令人生厭，仲做到可愛一面，包括表情同講對白都好生動，自己睇番都笑。」</p><p>最好笑自己演出的一幕　同大公主鬥大</p><p>「有場戲永河公主失心瘋，所有人都駕馭唔到佢，我以癲制癲。佢一味話自己大，我就話：『我髻又大時眼又大，你邊處夠我大大大』，場面好搞笑。」</p></body></html>