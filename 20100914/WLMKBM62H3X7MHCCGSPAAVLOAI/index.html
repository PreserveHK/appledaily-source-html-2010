<html><header><meta charset="utf-8"><title>孖鏡模擬人眼　睇3D唔使戴眼鏡</title></header><body><h1>孖鏡模擬人眼　睇3D唔使戴眼鏡</h1><p>睇得多3D片，真係想自己拍番套過吓癮，早排Panasonic有部TMT750標榜3D拍攝功能嘅相機，衰在個芒無得睇番3D效果，唔夠好玩。其實要數3D相機嘅先驅一定係富士，上年出過部W1，而後繼機就有Real3DW3，經過瘦身，再將拍片升呢到高清，開始玩得過喎！<br><br>記者：許福合<br>攝影：林栢鈞<br>Model：Pinky@PureModels</p><p>瘦身成功</p><p>數番全球第一部3D立體數碼相機，其實係富士嘅Real3DW1，不過只算係測試巿場嘅產品，普及度唔高。今次再度出發嘅W3明顯吸收咗W1嘅經驗，好多地方都得到改善，首先，機身明顯薄咗同細咗，雖然厚度仍然有27.8mm，但起碼女士們影相都揸得穩！其次係芒嘅質素突飛猛進，由W1嘅2.8吋23萬像素，升呢成W3嘅3.5吋115萬像素，大咗又靚咗，睇相時自然滿足好多，最重要係拍完嘅3D相片、影片，都即刻可以睇番，而且毋須戴3D眼鏡，單純用肉眼就睇到3D效果，都幾過癮o架！</p><p>HDMI1.4駁3D電視</p><p>個芒質素提升咗，畫質自然會靚啲，不過講到3D相有無立體咗呢？我就覺得差唔多，反而3D拍片方面有唔少驚喜！W3同W1一樣，都係使用兩支鏡頭，模擬人眼左右眼的設計，再透過3D處理器合成3D畫面，而W3採用兩支35-105mm3倍光學變焦鏡頭，而W1太近不能對焦嘅問題則未見發生，3D模式下對焦可近至38cm，明顯有進步！另外，拍片質素亦追得上高清時代，由VGA升級成720P（1,280×720），喺芒上重播時，立體效果明顯比相片強烈，相對於相片以多層次畫面組成立體效果，影片空間感更大，前後景深足夠且更立體。W3今次更內置埋HDMI1.4介面，可直駁3D電視欣賞3D影片，立體感甚至比好多3D電影強，但要留意輸出至3D電視時，就要使用番對應嘅立體眼鏡喇！</p><p>3D試睇<br>3D相片</p><p>3D影片</p><p>影片重播時空間感好強，人物同滑梯與背景大廈可以睇到景深及距離，不過當人物接近鏡頭時，立體感就會減弱。</p><p>同場加映<br>F300EXR薄身大炮</p><p>另一部富士F300EXR，規格上其實幾吸引，使用1/2"1,200萬像素SuperCCDEXR，有高感光低雜訊嘅優點，而且動態範圍拍攝亦相當好用。鏡頭方面更有特別設計，雖然機身只有32.6mm，但卻可收藏一支15倍光學變焦鏡頭，同時又有24mm廣角，係現時最薄15倍變焦相機，開賣價唔使三千，價錢相當吸引。</p><p>FinePixReal3DW3Profile</p><p>感光元件：1,000萬像素CCD×2<br>鏡頭：Fujinon35-105mm×2<br>變焦：3倍光學<br>感光度：ISO100-1600<br>屏幕：3.5吋115萬像素LCD<br>錄影：1,280×720<br>記憶卡：SD/SDHC<br>介面：HDMI1.4/USB2.0<br>體積：124×65.9×27.8mm<br>重量：230g（不包括電池）<br>查詢：富士（24063225）</p></body></html>