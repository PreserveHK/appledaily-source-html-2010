<html><header><meta charset="utf-8"><title>維園阿哥號召網友狙擊商台</title></header><body><h1>維園阿哥號召網友狙擊商台</h1><p>【本報訊】戰線由港台拉到商台，時間由中午延至凌晨，「維園阿哥」任亮憲對商台出賣廣播時段非常不滿，昨日號召網民狙擊《十八仝人愛落區》，「俾人明目張膽用錢收買輿論，香港有史以嚟都未試過，大氣電波係公共資源，電台要有道德責任。」至昨晚深夜，網絡上更有人發起罷聽商台行動。</p><p>「唔可以搵擁躉做媒」</p><p>以「馬草泥」為網名的任亮憲，狠批商台為五斗米折腰，不可接受，「人哋今次買四個鐘啫，下次買廿四個鐘，咪成個商台變咗民建聯頻道？咁窮人唔使參與政治o架啦，商台仲有乜嘢公信力呀？」他將發動「貓頭鷹計劃」，如影隨形狙擊商台團隊，「佢哋話探夜青吖嘛，我哋咁多年輕人，冇理由歧視我哋啲年輕人o架，如果我哋兩點、三點仲流連街頭佢係咪唔理我哋吖？佢去邊我哋跟到佢哋去邊，令佢哋避無可避，唔可以搵啲擁躉做媒。」<br>該節目不設烽煙環節，但有網上留言版，任亮憲直言會「炸佢版」，「佢出一招我哋就出一招，打消耗戰，等佢知道我哋高度關注。」該節目其中一名主持「泰山」與任亮憲同是拔萃舊生，他計劃屆時聯絡對方接信，反映意見。<br>有份擔任主持的民建聯沙田區議員葛珮帆指節目是出於善意，「如果咁都騷擾我哋，我會覺得好失望啦，我唔知佢哋會做啲乜，不過我就唔會話驚咗所以唔做。」</p></body></html>