<html><header><meta charset="utf-8"><title>9-3TurboX全港四部　七折買極罕紳寶</title></header><body><h1>9-3TurboX全港四部　七折買極罕紳寶</h1><p>SAAB形象實在太斯文穩重，同你講佢都有架290匹、兼破天荒玩四驅，有力跟掃把佬一戰，你都未必信。不過呢架TurboX就真係嚇你一跳，08年推出時全港僅得四架，290匹+Turbo未係最勁，400Nm嘅推背扭力先最驚人。<br><br>記者：徐影龍　<br>攝影：楊錦文<br>Model：Paris@PureModels</p><p>最高規格大T增壓</p><p>紳寶副2.8L偈明明夠馬力，玩咗咁多年斯文房車，終按捺不住，卒之喺07年法蘭克福車展推出引伸自概念車AeroX嘅量產版。呢架9-3TurboX全球限量2,000架，香港更僅得四部配額，分別係兩部SportWagon及兩部SportSedan，所以你未聽過SAAB有本事力拼掃把佬Impreza劈街，其實一啲都唔奇。<br>SAAB玩開頭偈頭轆（FF），為省招牌，首度跟Haldex共同研發四驅系統XWD，再融入TurboX之中，仲要係永遠咁好力嘅全時四驅，令到架9-3房車突變成一部咬地貼彎嘅猛獸。雖然2.8LTurbo偈都有幾款，但TurboX屬最頂級嘅「大T」規格，渦輪採用高度增壓（HighPressure）技術，令極低轉已出現400Nm扭力，吊住千零轉就開始「黐背」，上到3,000轉以上，直頭有瘋狂推背能力！不過車行經理Martin補充番：「為保護波箱同引擎，原廠將123波扭力極限鎖住，但一上到4波就好瘋狂，而且彎位依然實淨，絕對有能力贏掃把佬。」以後見到紳寶咪隨意車，睇清車尾有無TurboX個車章先好恰佢呀。</p><p>有辣味有家庭Feel</p><p>玩得限量，外表當然跟普通9-3有所不同。全世界TurboX均只提供「噴射機金屬黑」車身，想要其他顏色唔該自行翻噴。TurboX遠睇似架黑色沉穩旅行車，行近啲先發覺金屬底油、鈦色噴塗同內櫳碳纖裝飾，辣味由底滲出嚟。內櫳設計偏向闊落舒服，大熱天時嘆住冷氣，聽埋原廠安裝嘅BOSE音響、7個環迴靚聲喇叭，再加尾廂隱藏擴音機同特大低音鼓，實在舒服到令人唔想落車。<br>今時今日，好多車主唔會揀齋辣或家用車，TurboXSportWagon有齊兩種車格，特大尾廂極之實用，一家大細去沙灘或野餐又得，熱血爹哋閒時爽吓亦得。最吸引係08年10月出牌，只行咗8,000km，車內車外新簇簇。而且唔夠兩歲，仲有18個月大昌行保養維修，以及Check車、換油、換油隔風隔等服務，有SAAB代理背後Backup，自然更有信心。</p><p>08SAAB9-3TurboX</p><p>引擎：2,800ccV6Turbo<br>馬力：280PS/2,150-4,500rpm<br>扭力：400Nm/2,150-4,500rpm<br>傳動：6速+/-波箱，四驅<br>0-100km/h：5.7秒<br>年份：08年10月<br>行駛里數：約8,000km<br>當年售價：$550,000<br>易手價：$379,000</p><p>查詢：FormulaWon（31102718）</p></body></html>