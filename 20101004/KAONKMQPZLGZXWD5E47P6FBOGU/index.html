<html><header><meta charset="utf-8"><title>雞有雞味魚有魚味 - 鄧達智</title></header><body><h1>雞有雞味魚有魚味 - 鄧達智</h1><p>黃麗梅上「講東講西」與賜官、聽眾共我分享廣州及其周邊美食。沒有實質美食當前，咪前齋Talk，但見阿May說來眉飛色舞，咪當鏡頭，七情上面九錢肉緊；賜官頸皮不斷上落嗒來嗒去，相信與我的垂涎同樣喉嚨盛放，流晒口水。<br>戲肉去到麗梅金句「雞有雞味，魚有魚味」發源地，順德勒流魚塘良田河冲邊上百象園奉上餵飼以自然菜葉淡水魚鯇、筍殼。自由運動量足吃菜葉啄蟲肥油極薄走地雞煮弄以清蒸，銅盤蒸；入口如何爽脆，自然……腸肚打鼓餓意叠叠，飲食節目首席女主播名不虛傳豈止以七情上面演戲功架講吃？有關飲食，食療細節同時奉獻，談談笑，吃吃餸間旁聽皆受益，吃得多食得好身材保持弗正，她隨口轉告伯母秘方：山楂六片，萊菔子、麥芽各一茶匙……可滾水沖開當茶飲，亦可當涼茶煲，攤凍當水喝。有朋友喝後頓覺大小便暢順卻肚餓頗盈，梅姐教落：山楂開胃，忍餓力弱者宜飯後服。<br>聽過百象園雞與魚真味，吸引無限；厚着面皮要梅姐帶路。那夜她未得閒，我們幾個陌生人飛車到勒流，老闆肥仔賢身在西藏，同事馬先生告訴我們在鎮內君王酒店等候，親自駕波子領路，五、七分鐘田埂河邊土路駛進田園風光樸素旖旎百象園，農家磚屋空調侍奉，飲料名酒恭迎，不用點菜，吃得眾人高聲謝恩，雞味雞魚味魚並青菜味甜得銷魂自家菜飽一頓，腸胃輕鬆後始知百象園不對外，幾名輕工業老闆自家飯堂，有空檔亦招呼親朋，堅拒收費，唔好意思兼多謝晒！</p></body></html>