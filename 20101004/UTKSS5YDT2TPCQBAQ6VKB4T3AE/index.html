<html><header><meta charset="utf-8"><title>中環在線：謝國忠溫水煮蟹喻內房 - 李華華</title></header><body><h1>中環在線：謝國忠溫水煮蟹喻內房 - 李華華</h1><p>秋風起，蟹膏肥！「空軍司令」謝國忠不愧為「為食」上海人，近日金口又開，話中國樓市調控嘅情況就好似溫水煮蟹。佢解釋說，政府繼續限制信貸、國外熱錢慢慢撤出，令到樓市泡沫慢慢咁洩氣，大城市嘅樓價將會跌一半，泡沫最大嘅浙江省，地價仲會跌夠八成！而嗰啲炒起樓價嘅投機者，就好似啱啱入凍水鍋嘅大閘蟹，家都未識死，殊不知早就被大廚冚蓋開火，等緊水滾。<br>不過，呢班樓市大閘蟹幾時熟，就要睇吓大廚火力夠唔夠猛。中央向來唔識「煮蟹」，過往多次調控，都係中途熄火離場，令一眾樓蟹有機會逃出生天，再去其他地方繼續吐泡沫。今次謝兄信心十足，已經預備好晒啲薑醋等美食，唔知係咪真係可以如願以償？
</p></body></html>