<html><header><meta charset="utf-8"><title>遊戲×動畫　打得又睇得</title></header><body><h1>遊戲×動畫　打得又睇得</h1><p>超時空迷應該好恨睇《MacrossF虛空歌姬》，7號就出Blu-ray喇，而且呢個HybridPack同碟更有一隻PS3遊戲《Macross試煉邊疆》，即係放入Blu-ray機就有戲睇，放入PS3就又有戲睇又有Game玩。呢隻遊戲用番劇場版虛空歌姬做設定背景，登場人物同機體都跟到好足，睇完套戲玩就自然更加投入。<br><br>文：阿洛</p><p>收錄本篇+特典</p><p>BD裏頭收錄舊年11月喺日本上映嘅劇場版《MacrossF虛空歌姬》，120分鐘本篇加上50分鐘特典，特典內容包括電影預告片、廣告影片等！雖然最擔心嘅問題係未知套戲嘅Blu-ray有冇中文字幕，官網都冇講，不過冇所謂，呢個HybridPack叫價只係7,000日圓左右，正常一隻PS3Game定價都貴過佢，當買隻Game玩都抵番。而且據知呢套前編劇場版有大量劇情係濃縮自之前嗰廿幾集，所以係Fans應該都睇得明。另外下一隻《MacrossF戀離飛翼》亦都已定於2011年2月26日喺日本上映，快人一步睇定冇壞。</p><p>終極系統　畫面提升</p><p>遊戲方面，就係採用之前PSP遊戲《Macross終極邊疆》嘅系統，即係隨時可以變形嘅動作射擊遊戲，當然呢隻《Macross試煉邊疆》出得喺PS3，畫面都有大躍進。而劇情方面，會配合電影嘅故事劇情製作，登場角色亦極多。Macross傳統嘅槍林彈雨就唔在講，高速嘅空戰場面，加埋蘭卡同雪露兩位歌姬唱歌激勵，見到畫面喺空戰背後透現歌姬倩影，熱血感覺又來了！</p><p>重量級套裝</p><p>呢套HybridPack唔只抵買在有戲睇有遊戲玩，而且仲包括有彩印光碟同精美包裝，裏頭有收錄設定資料嘅全彩色48頁小冊子，初回限定特典仲有剪輯自電影播映用嘅真實菲林，加埋冇乜用但Fans都應該有嘅「MacrossF聖誕夜現場演唱會」招待資格抽選券。</p><p>《MacrossFrontier虛空歌姬HybridPack》</p><p>主機：PS3<br>類型：射擊<br>人數：1人<br>廠商：NAMCOBANDAIGames<br>推出日期：10月7日</p></body></html>