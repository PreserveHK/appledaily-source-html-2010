<html><header><meta charset="utf-8"><title>夠Car事：四驅Volvo　80後抵撐</title></header><body><h1>夠Car事：四驅Volvo　80後抵撐</h1><p>有人話包圍立法會的一群80後係憤青，反高鐵只是為反而反，我絕對唔認同呢個說法。造價唔使600幾億、唔使無理毀人家園的話，又有邊個會反對。好似2010年版的VOLVOXC902.5T咁，不但符合安全又環保的標準，加埋全新更年輕的外貌、創新低的優惠價等條件，有智慧懂分析的青年人又點會反呢架SUV高車出場呢。<br><br>記者：許維雅　<br>攝影：林栢鈞　<br>Model：Sandy@PureModels</p><p>擁80後活力</p><p>即使SUV四驅車款近年如何流行，新款式多得如何令人眼花繚亂，但適合一眾近排備受關注的80後年輕人揸的，實在唔算太多，好似過百萬車價的RangeRover、X6M等都比較難以負擔。ML、Q7的奢華形象強烈給予人一種似老闆車感覺，年輕一族未必受落。全新2010年版VOLVOXC902.5T的出現，來得正好的Timing當頭棒喝。雄赳赳的霸氣外形不失歐洲車的貴氣，卻又不至高不可攀，加埋換上代表全新一代車系的大圓形VOLVO章，亦為鬼面罩及出風口添上銀色電鍍邊，車頭形象變得更年輕有活力，再有埋銀色車頂架的配合、帶點方形線條的下身，整體感覺都顯得充滿力量，所以話適當的改變和調節就係令民意接受的最佳方法，XC90自然輕易成為80後的BestChoice。
</p><p>44萬至抵價</p><p>我們一眾80後當然唔會單看表面咁膚淺，一架SUV能夠坐七人先符合多人用一車的環保原則，後排獨立座椅設計唔會屈得好凄凉。再加上2.6公升的引擎亦通過歐盟5期的廢氣排放標準，燃油高輸出低排放的表現夠晒環保，每100公里的平均油耗只需11.7公升，有210匹馬力和如此龐大的車身，要約$1.6一公里（以油價$14計算）已經十分化算。雖然欠缺甚麼上山下海的智能配備，摺椅及開尾門亦以手動性為主，摺合中後排座椅可變成2,018mm長的儲物空間，大大增添載運量至503公升，勝過不少同級對手。最緊要係44萬元的新春優惠價比起08年還要平，直頭反通脹得民心。</p><p>下一步要改良的應該係軚環設計，加一些電鍍點綴或線條會更好。
</p><p>不算得上豪華的中控台，設計簡潔舒服。</p><p>有天窗當然增加吸引力，可惜細了一點。</p><p>特別欣賞XC90的上窄下闊車形，感覺充滿力量。
</p><p>規格</p><p>引擎：2,521cc直五Turbo	<br>馬力：210hp/5,000rpm<br>扭力：320Nm/1,500-4,500rpm	<br>傳動：五前速加減，四驅<br>售價：$438,000（新春優惠價）	<br>查詢：29273388（維信汽車）</p></body></html>