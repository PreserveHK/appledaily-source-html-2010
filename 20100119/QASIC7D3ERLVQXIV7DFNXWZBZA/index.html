<html><header><meta charset="utf-8"><title>300"立體投影機　屋企睇煙花</title></header><body><h1>300"立體投影機　屋企睇煙花</h1><p>未到農曆新年，咁快有煙花睇？查實呢度唔係維港兩岸，而係由投影機播放嘅片段。將於3月推出嘅3DProjectorViewSonicPJD5351，賣點除咗有今年熱爆3D題材，佢仲可以投射300"畫面，將屋企變身做維港兩岸睇煙花！售價五千有找，比起七皮幾一部3DLCDTV，明顯親民好多。<br><br>記者：陳國輝　<br>攝影：陳陶鈞　<br>Model：Kinki@PureModels</p><p>立體眼鏡　先對應再睇</p><p>ViewSonic呢部PJD5351雖然一樣睇到3D，但玩法與入戲院睇《阿凡達》其實有啲分別！大家睇《阿凡達》用嘅係偏光眼鏡，戴上去立即有立體效果，但PJD5351就採用另一項技術，播片時，你需要將眼鏡一直對應Sensor，假如離開咗接收範圍，3D眼鏡就會失去立體顯示能力。另外，眼鏡側邊仲有個USB充電頭，記得叉滿電先開片，萬一睇緊戲無電，就無癮喇。<br>對比之下，偏光眼鏡唔使任何設定，加上價錢平，好容易就可以配多副齊齊睇，似乎比較優勝！不過要喺屋企睇3D，慳慳哋梗係揀PJD5351！</p><p>不設HDMI　最靚1080i</p><p>既然係入門價，對畫質要求當然唔可以太高！先講解像度，佢唔能夠以全高清1080p規格顯示，壓縮後只有1,280×1,024，亦即係720p或者1080i輸出，如果將畫面放大至300"，鋸齒位都幾明顯o架！另外，PJD5351機身後面只有兩組VGAIn同埋一組S-Video，睇電視固然要另配機頂盒，但係打機或者睇電影，亦唔支援HDMI，效果點都差少少。如果只講面積唔講質素，其實PJD5351都可以接受嘅！</p><p>BodySnap</p><p>Profile</p><p>解像度：1,024×768<br>投射尺寸：40"-300"<br>投射距離：0.7-4.6公尺<br>燈泡種類：189瓦UHP<br>燈泡壽命：3,000小時<br>亮度：2,500流明<br>對比：2,400:1<br>端子：兩組D-Sub輸入及一組輸出、色差、3.5mm耳筒<br>發售日期：3月<br>查詢：ViewSonic（36901398）</p></body></html>