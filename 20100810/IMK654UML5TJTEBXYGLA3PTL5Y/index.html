<html><header><meta charset="utf-8"><title>美國金融改革　舉報違規有獎做二五仔變百萬富翁 - 李華華</title></header><body><h1>美國金融改革　舉報違規有獎<br>做二五仔變百萬富翁 - 李華華</h1><p>花旗國早排為金融改革法案一鎚定音，華華心諗呢鋪華爾街仲唔大地震？點知原來有好多法律條文有排都唔會執行，唔怪得華爾街可以繼續歌舞昇平啦！華華噚日同個美國通朋友傾開呢件事，忍唔住笑呢個雷聲大嘅法案係隻無牙紙老虎，但個朋友就話華華此言差矣！仲話個法案其實暗藏殺機，係隻黃花雀至真﹗</p><p>成功檢控　撥部份罰款予線人</p><p>朋友話，為咗鼓勵線人報料舉報企業違規活動，原來金改法案大大增加咗做大行無間道嘅着數！若果個報料人真係能夠提供一手資料，幫到當局檢控違規企業，當局就會撥出部份罰款作為獎賞，據當地傳媒係咁易估計，若果涉案企業面對巨額罰款，線人隨時有成百零二百萬美金落袋，成為百萬富翁。<br>吓！咁咪郁吓都成過千萬港紙？即係擺明車馬用錢引誘人做二五仔。美國通朋友本身喺嗰邊做大狀，佢話所謂有錢使得鬼推磨！當局咁做，必然多咗好多人報料，報串指數唔升到成支穿雲箭咁就奇，佢仲唔接job接到手軟咩？<br>之但係華爾街大行就肯定無運行囉！一個二個牙痛咁聲，認為多咗咁多猶大玩出賣，律師費、訴訟費條數好襟計。佢哋仲係咁炮轟此舉等如變相鼓勵啲人得閒無事走去放流料，講真一句，無端白事惹禍上身又真係好唔老利，打得甩又點，告唔入都嚇到面青啦，仲要費時失事㖭﹗<br><br>李華華<br>mailto:LiWaWa@AppleDaily.com</p></body></html>