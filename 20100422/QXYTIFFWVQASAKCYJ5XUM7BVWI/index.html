<html><header><meta charset="utf-8"><title>中環在線：模擬炒港股　7日賺近倍　內地同胞最愛蚊型股 - 李華華</title></header><body><h1>中環在線：<br>模擬炒港股　7日賺近倍　內地同胞最愛蚊型股 - 李華華</h1><p>香港同內地越來越趨向融合，連炒股都一樣，其實內地股民都對港股有一定認識，咁究竟內地網民鍾意短炒邊一類港股呢？<br>騰訊（700）旗下騰訊網最近舉辦港股模擬交易賽，喺初段首7個交易日資料顯示，獲內地股民垂青嘅最重倉股份，都係一啲蚊型股，首推中建科技（261），獲投資股數達31億股；其次係福邦控股（1041），有14.6億股；第3係杏林醫療（8130），有8.15億股。</p><p>捧中建科技福邦杏林</p><p>若論股民投資最多嘅港股，首推就係長實（001），有404位投資者；其次係意馬（585），有333位；第3係杏林醫療，有238位。<br>個比賽到家已經有3萬名網民參加，到下個月20號結束，每位參賽者網上會有100萬元虛擬投資本金。短短7日成績非常標青，最出眾嘅股民係嚟自北京嘅「學習巴菲特」，至今投資組合已升值94%；投資港股窩輪組別嘅參賽者仲厲害，回報高達150%，佢就係嚟自貴州嘅「地主3」。</p><p>3萬網民參加各百萬本金</p><p>喺真實世界，揸長線嘅投資者喜好嘅股份同參賽者好唔同。據騰訊證券主編張軍介紹，舊年10月網站提供港交所即時股價資訊服務，每日有成百萬網民瀏覽，而最多人點擊嘅股份係招行（3968）、國壽（2628）、中移動（941）、中石油（857）、中海油（883）嗰啲巨型中資股，同埋一啲A+H類股份，其實呢啲都係大家熟悉嘅股份。<br><br>李華華<br>mailto:LiWaWa@AppleDaily.com</p></body></html>