<html><header><meta charset="utf-8"><title>首配自動波　一手一腳駕馭STi</title></header><body><h1>首配自動波　一手一腳駕馭STi</h1><p>掃把迷最愛嘅頂級版ImprezaWRXSTi，玩咗咁多年仲係手動波箱，就算你揸棍波有幾人車合一，喺香港都係辛苦多過享受。好彩終於有自動波版STi，以後唔使再扮葉問耍詠春，雙手郁嚟郁去鬼咁忙，大可「一手一腳」舒舒服服咁嘆勁辣掃把佬喇。<br><br>記者：徐影龍<br>攝影：陳陶鈞<br>Model：Vanessa@PureModels</p><p>早排Subaru新世代Legacy回歸，摒棄近年斯文成熟車格，舒服以外再玩高性能，搶番唔少掃把迷。同廠另一車系ImprezaWRXSTi，咁多年嚟齋得棍波版，發燒友、車神梗係無所謂啦，左手轉波、右手扭軚、左腳踩極力子、右腳畀油，總之越忙越醒神。我都知棍波車有幾好玩，但喺香港當代步車，有時真係幾攞苦嚟辛，燈位多又塞車，未乘風破浪，已經吊極力子吊到出汗，斷唔可能你話腳軟，就夾硬爬頭打尖行先啩，咁唔守規矩，贏咗都盞得啖笑。<br>慶幸ImprezaWRXSTi終於加入自動波箱，行車後「一手一腳」搞掂晒，絕對斯文淡定有錢剩，連靚女Model都敢揸，仲懶叻話掃把佬都唔係咁難操控喎。普通揸法兼有四驅，梗係似房車咁舒服啦，但轉入SI-Drive「S#」模式，玩埋軚盤+/-波，將Turbo獸性引發出嚟，你就知300匹掃把佬有幾唔講得笑。</p><p>換皮椅加電控</p><p>ImprezaWRXSTiA-Line不如新世代Legacy般，改頭換面咁大變化，基本上外形同舊款相若，但勝在仍然靚仔襟睇，原廠包圍極有戰意，加上頭冚Turbo生風入口超級巨型，比Legacy更不失當年掃把佬嘅「街霸」風範。<br>內櫳設計比Legcay更圓，亦無咁多金屬位，但立體層次感同弧邊風格，依然充滿流線型運動感，加上「血紅」STi車章及三圓黑底紅錶板，視覺上足以撩起你把火，放心戰吧，前排仿桶椅將你承托得穩如泰山，令你揸得更瀟灑。<br>比手波版優勝處，仲有換上全皮製座椅，襯以白線車邊，觀感不俗。加入8方向電控座椅調校、車外有超貴嘅HID頭燈同LED尾燈、定速巡航系統、18"霸氣輪圈、四出尾喉等，完全係標準配備毋須加錢，A-Line版唔係齋換自動波咁簡單，可算誠意十足。</p><p>規格</p><p>引擎：2,457cc水平四＋Turbo<br>馬力：300ps/6,200rpm<br>扭力：35.7kgm/2,800-6,000rpm<br>傳動：5速+/-波箱，四驅<br>售價：$359,000<br>查詢：Subaru灣仔陳列室（25112727）</p></body></html>