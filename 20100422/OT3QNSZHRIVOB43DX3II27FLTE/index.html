<html><header><meta charset="utf-8"><title>食鴨攞證書</title></header><body><h1>食鴨攞證書</h1><p>朋友豪氣請我去「LaBrasserie」食法國名菜血鴨（四位起$888），烤過的六星期大鴨仔起肉備用，骨殼則放入特製純銀器皿，攪兩攪壓出一大碗鴨血，鴨血加紅酒煮成芡汁，淋上備用鴨肉，味濃帶內臟甘香味道，正！最過癮係食完仲有證書攞，證明食嗰隻係餐廳第幾隻高品質鴨仔，若隔籬枱女仔無尖叫猛話血腥，呢餐更完美。<br><br>為食熊</p><p>LaBrasserie（21137925）<br>尖沙嘴廣東道13號海港城香港港威酒店地庫</p></body></html>