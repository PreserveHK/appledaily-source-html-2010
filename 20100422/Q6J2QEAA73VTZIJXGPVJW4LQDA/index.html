<html><header><meta charset="utf-8"><title>消費blog：超巿姊妹店搶錢</title></header><body><h1>消費blog：超巿姊妹店搶錢</h1><p>家啲超巿集團好鍾意開啲唔同招牌嘅連鎖超巿，分搶低、中、高檔巿場，小妹有時行呢啲同一個老闆嘅超巿，佢哋都會賣同一款貨品。消委會前日放蛇格價，發現同一集團旗下唔同超巿賣嘅同一款食品，價錢可以相差超過八成，咁樣食水都好深啫。</p><p>消委會格價踢爆</p><p>俾消委會派人格價嘅中環同半山區，牛奶國際旗下就有4間唔同超巿，分別係惠康、MarketPlacebyJasons、ThreeSixty同Oliver'sDelicatessen。19項格價食品，Oliver's有6樣賣得最貴，榮獲「至貴王」，最搶錢係Oliver's同其他三家姊妹店同樣有賣嘅16款食品，14款都係佢賣得最貴；而MarketPlacebyJasons、ThreeSixty賣嘅貨品，又貴過惠康。<br>睇番啲格價數據，Oliver's比惠康賣嘅同款食品普遍貴兩成，差幅最大嘅頭三樣食品：金寶滋選田園雜菜湯18.8安士罐頭、FilippoBerio初榨純橄欖油1公升裝、史雲生清雞湯1公升，Oliver's比惠康貴咗分別係86%、79%同56%；金額相差最大嘅Filippo橄欖油，Oliver's賣152蚊，惠康賣85蚊，足足貴咗67蚊，食個扒餐都仲有錢找。小妹建議大家去高檔超巿買嘢時，千祈唔好諗住順便就買埋啲街坊超巿都有得買嘅貨品，否則隨時買貴嘢。<br><br>電郵：mailto:shoppingjing@appledaily.com</p></body></html>