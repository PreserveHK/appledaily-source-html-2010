<html><header><meta charset="utf-8"><title>新來港婦女　遭夫鎖屋內日日行房站出來向家庭性虐說不</title></header><body><h1>新來港婦女　遭夫鎖屋內日日行房<br>站出來向家庭性虐說不</h1><p>【本報訊】「三支香點完仲唔走，我就會劏咗佢哋。」福建新來港婦人陳美的丈夫性格暴烈，去年5月斗膽走上社會福利署發出「格殺令」，恐嚇要殺死妻子及繼女。社工急急面見，當晚已安排她們到庇護中心暫住。持單程證合法來港的陳美，與女兒「無家」可居近10個月，得不到合理支援，在庇護中心過着比在大陸更窮困無助的生活。曾受丈夫性欺凌、虐待及死亡威脅的她，弱勢無助，為爭取合理權益，逼得勇敢現身鏡頭，向本報細訴一段惡心的家庭性暴力真實經歷。記者：冼麗婷</p><p>陳美現年47歲，正申請與50歲的丈夫辦理離婚手續。在福建時，她只讀過兩個月書，前夫於工商銀行任文職，因虧空公款潛逃，一去不返。後來有回鄉客提親，她心想：「有兩餐飯食、有個歸宿就好了。」結果03年她跟任地盤工的香港男人再婚。</p><p>硬拔恥毛阻妻子偷漢</p><p>幾年前，她定期持雙程證來港，住在丈夫荃灣一人公屋單位。性慾旺盛的丈夫，操控慾強，鎖她在屋裏，不許外出，又不理她意願、身體狀況，每天行房最少一次，有時三次，「睇四仔後就要做，仲話我鄉下人，唔知香港愛集體性交。我月經嚟，佢坐喺我頭上，逼我用嘴（口交）。我唔肯，佢竟然趕我去門口瞓！」被逼得緊了，她試過發怒咬了他那話兒一口，弄得報警收場。<br>來港多時，丈夫只帶陳美到麥當勞兩次，其餘時間她像是四壁內被狎玩的性奴。「唔當我係人，開冷氣要我唔着衫走來走去。我煮飯，就話要喺後面做。」魚水之歡建基於尊重，丈夫視妻子如玩具，「佢要扮醫生用電筒照我下體，又硬將我下體嘅毛拔掉，說等我唔可以勾佬。」<br>有次丈夫帶了個男人回家喝酒，竟要妻子陪人上床，還說：「我睇住，唔會話你勾佬。」陳美不肯就範，「我惟有拎張圓凳入廚房瞓到天光。」之後，丈夫還罵她害自己虧欠了朋友一個人情。<br>性與精神折磨下，陳美對這段婚姻感到沮喪，但思想傳統，只有逃避，「我嫁過一次，唔想再離婚。」她一直沒去申請單程證，直至去年，丈夫在外面有女人，還有了BB，為了賺一筆錢，叫陳美帶同20多歲繼女來港嫁人，好收下6萬元禮金。陳美心軟，希望為女兒找出路，去年3月，母女持單程證來港，想不到兩個月後就面對丈夫死亡威嚇。</p><p>躁夫社署辦事處喊打</p><p>一間公屋三個成年人，陳美的丈夫半夜蓋着被硬要性交，睡地鋪的繼女只好別過頭不看。5月氣溫上升，他牽開被子逼妻子赤條條在女兒面前做愛，陳美反抗，女兒避到廁所，「佢發惡話：『我有老婆似冇老婆，你兩個走！』」兩人爭執動手，又再報警。<br>男人想逼走母女，不許女兒用熱水冲凉，又用滾水潑她們，有時粗暴拍打牆身的巨響，連鄰居都替陳美擔心，「佢用報紙包着一把呎幾長嘅刀，放喺枕頭底。」枕邊利刃令妻子惶恐，但在港無親無故，內地戶籍取消，陌生大都會裏，陳美只好繼續與敵同眠。<br>去年5月22日，躁夫膽敢走上葵涌區社署辦事處對社工說：「我買咗三支香，廚房一支，神枱一支，大門一支，香點完，佢哋（母女）仲唔走，我就劏咗佢哋！」社工怕真會釀成血案，急召陳美面談：「你唔離開屋企，我哋整層辦公室嘅人今晚都唔可以放工。」從那個傍晚開始，陳美與女兒過着身無分文、「無家可歸」的生活。</p><p>「喺大陸都冇窮成咁」</p><p>說起兩件事，她就心酸。「庇護中心淨係得罐頭同米，食到腸胃唔好便秘，個女面上生滿暗瘡，又冇精神，我硬着頭皮傍晚去菜檔執人哋唔要嘅菜返嚟食，個女都唔知。」吃好吃壞有選擇，女性用衞生巾的錢卻省不來，「姑娘（社工）最初畀我哋兩包，兩個月後用完，再問姑娘，佢畀咗三片，話要還o架，我就緊張起嚟……」說到這裏，她眼淚大顆大顆滾下來，「我邊有得還，就唔敢再借！後來問同房借咗一包，唔敢話冇錢買，怕人歧視我。我喺大陸都冇試過窮成咁樣！」最私隱的需要也要公開求助，合法居民，生活無助、沒有尊嚴，陳美看政府精神科醫生，有抑鬱病徵。</p></body></html>