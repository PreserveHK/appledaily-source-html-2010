<html><header><meta charset="utf-8"><title>敏妮Talk：手機保險 - 溫敏妮</title></header><body><h1>敏妮Talk：手機保險 - 溫敏妮</h1><p>噚日睇新聞，聯想以差唔多iPhone嘅一半價錢推出智能手機「樂Phone」。據報道，喺功能同設計上，「樂Phone」都可同iPhone撼。敏妮唔係「追phone」一族，但為方便工作時隨處都可以上網，所以喺數碼通有iPhone出時，就出咗部。對於聯想呢件新產品，如果香港有嘅話，出部做父親節禮物都好噃！<br>講開「追Phone」，前排敏妮機緣巧合下見到孫柏文部iPhone嘅「遺照」，大家都唔明佢點可以令到部iPhone「死」狀咁恐怖，電話面塊玻璃竟然整幅爆裂。據講佢之前已經唔見咗部出咗無耐嘅手機，唔係唔見機就整爛機，有朋友就提議，「佢可以考慮買份手機保險噃！」<br>其實，有啲家居保險或者旅遊保險，保障範圍會包括手機，但單以手機為名嘅保險，唔知係邊間保險公司嘅產品。慳妹即刻幫敏妮搵資料，原來所謂嘅「手機保險」，並唔係保險公司嘅新產品，而係電訊商聯同資產管理公司推出嘅手機保障計劃，只要喺相關電訊商買手機或帶機上台，就可以參加，月費都係40蚊。</p><p>月費40蚊最多claim三千</p><p>聽落幾蚊唔係貴，但究竟保啲乜？慳妹拆解過啲保險條款，唔好以為唔見咗或者壞咗部手機，可以賠番部新嘅畀你，賠幾多由承保商釐定，按指定電訊商嘅零售機價0至90%，最多得3000蚊。一部iPhone淨機價起碼五千幾，claim足都要貼兩千蚊，抵唔抵要諗過。<br>喺保險公司做公關嘅姊妹話，手機係隨身物件，容易損毀遺失，即使係財物保險，通常都唔包手機，有人肯保，條款當然辣。<br><br>溫敏妮<br> http://wanmanli.com/blogs/ </p></body></html>