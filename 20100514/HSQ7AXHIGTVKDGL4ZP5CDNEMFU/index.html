<html><header><meta charset="utf-8"><title>世盃軟硬睇：廚神里奧開餐</title></header><body><h1>世盃軟硬睇：廚神里奧開餐</h1><p>足球員唔同一般行業，大多踢到35歲左右就要退休，所以過咗30歲就要開始考慮掛靴後點生活，為將來好好計劃一吓。所謂「唔熟唔做」，唔少球員都會考番個教練牌，等第日可以轉執教鞭，但曼聯嘅英格蘭中堅里奧費迪南就選擇做生意，仲喺曼徹斯特市開咗間意大利餐廳㖭。</p><p>參加《地獄廚房》贏埋</p><p>現年31歲、將以隊長身份帶領英格蘭出戰南非世盃決賽周嘅里奧費迪南，球技好就係人都知，估唔到連煮嘢都有一手。先排佢喺電視節目《地獄廚房》名人版，就同兩個曼聯隊友雲達沙同埋艾拉，以及名廚MarcoPierreWhite大鬥廚藝，最後仲要贏埋㖭。佢嘅曼聯隊友費查就咁話：「煮嘢食對佢嚟講，全冇難度可言；而佢喺廚房同喺球場上，都係表現得咁淡定，所以我早就估到佢會贏。」<br>既然里奧費迪南煮嘢食咁叻，梗係會利用自己嘅專長搵錢啦。而喺舊年，佢就同兩個朋友喺曼徹斯特市嘅KingStreet，夾份開咗一間名為Rosso、有150個座位嘅意大利餐廳，而且仲斥資150萬鎊裝修。Rosso喺意大利文係紅色咁解，佢幫間餐廳改個咁嘅名，擺明要話畀全世界嘅人聽，呢間餐廳係為「紅魔」曼聯而開嘅。</p><p>Rosso變英超球星飯堂</p><p>話就話係紅魔餐廳，里奧費迪南亦當然歡迎其他球會嘅職球員同埋球迷嚟幫襯啦。而Rosso更加可以話係英超球星嘅飯堂，事關除咗佢班隊友好似係朗尼、奧雲同埋雲達沙之外，車路士嘅林柏特、愛華頓嘅沙夏同埋曼城嘅艾利蘭、施雲奴，都係常客。話時話，里奧費迪南煮得一手好菜，唔知喺世盃決賽周進行期間，會唔會親自下廚，煮番幾味畀班隊友品嚐吓呢？</p><p>里奧費迪南小檔案</p><p>現效球會：曼聯<br>國籍：英格蘭<br>位置：後衞<br>出生日期：07/11/78（31歲）<br>身高：1米89<br>體重：82公斤<br>曾效著名球會：韋斯咸、列斯聯<br>國際賽紀錄：76場入3球</p><p>衫衫不盡</p><p>售賣熱點︰KitroomSports<br>地址︰旺角亞皆老街50號4/F<br>網址︰ http://www.kitroomsports.com </p><p>世盃A-D</p><p>A（Azteca）：阿茲迪球場乃墨西哥最具代表性的球場，1970及86兩屆決賽都在這球場進行。<br>B（Brother）：世界盃歷史上的兄弟兵不少，但像82年的蘇聯般出現真洛夫（Chanov）兄弟齊擔任門將，而又同列後備就只此一次。<br>C（CapeTown）：開普敦為今屆決賽周的主要城市，其中8場比賽在這城市進行。<br>D（Dismissal）：1954年巴西對匈牙利的比賽被喻為世界盃最粗野的比賽之一，共3人被逐，以當時尺度而言已甚誇張，而雙方球員離場時上演全武行，追打至更衣室亦不罷休，該仗匈牙利勝4:2。</p><p>話你知：首屆海報意念抽象</p><p>烏拉圭為首屆世界盃嘅主辦國，海報左邊嘅「1」就代表第一屆世界盃嘅意思。構圖以正在撲球的抽象化門將為重心，盡顯足球意念。烏拉圭的國旗為藍、白色，門將的球衣顏色便為藍色，再配以白色的背景。而在1930年下的「Montevideo」，是烏拉圭首都蒙得維的亞，該屆決賽便於此地上演。</p><p>球場介紹：足球之城球場<br>SoccerCityStadium</p><p>城市：約翰尼斯堡<br>容納人數：88,460<br>舉行比賽<br>11/06：A組　南非vs墨西哥<br>14/06：E組　荷蘭vs丹麥<br>17/06：B組　阿根廷vs南韓<br>21/06：G組　巴西vs科特迪瓦<br>24/06：D組　加納vs德國<br>28/06：16強　B組首名vsA組次名<br>03/07：半準決賽<br>12/07：決賽<br><br>簡介：今屆賽事中最重要的球場，揭幕戰南非對墨西哥，以及今屆世界盃王者誕生都在此。球場以傳統非洲陶器為概念，配以代表非洲的葫蘆設計作點綴，使球場每個角落都充滿非洲文化。</p></body></html>