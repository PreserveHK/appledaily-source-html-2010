<html><header><meta charset="utf-8"><title>活魚打邊爐　噴火龍蝦湯最鮮</title></header><body><h1>活魚打邊爐　噴火龍蝦湯最鮮</h1><p>天氣又無端端回冷，又有藉口打邊爐，一人一筷你烚我烚固然過癮，來個曉噴火的火燄龍蝦海鮮湯底就更加娛樂性倍增，別以為噴火純粹玩花巧，大火一燒，更能逼出海鮮鮮味，名副其實中看中用，吃得又玩得。<br><br>記者：潘紫芳<br>攝影：伍慶泉<br>Model：Jancy@ZModels</p><p>海鮮不留夜</p><p>打邊爐最重要配料夠鮮，如果連湯底都好火過人，就絕對鮮味爆燈。是日推介「活漁火鍋館」，店舖外有大缸細缸，條條生猛活魚每天由街市新鮮購入，接到客人Order才即劏即上枱，活魚用優質水飼養，每條皆可一魚兩味，薄切作刺身，厚切打邊爐，餘下的魚骨更可椒鹽煮製，香噴噴佐酒一流。店舖每天提供6至7款活魚，數量不多以免留夜，當中以細鱗、紅鮪、金鮪、黃䱽最為港人熟悉，多肉少骨入口鮮味，幾乎日日都有供應，另外還會視乎每日貨色，揀選最新鮮的海鮮如芝麻斑備用，除活魚，配料更有厚肉花竹蝦、大大隻美國桶蠔及巨型象拔蚌，完全滿足喜歡吃海鮮的食客。</p><p>湯底方面，以火燄龍蝦海鮮湯最出位，餡料有花竹蝦、花甲、芹菜、番茄、洋葱和蒜，炒香再落白蘭地添酒香。一灑白蘭地，嘩，即時上火兼散發濃濃酒香，火勢稍竭，再下蝦湯，蝦湯用印尼青龍蝦熬足2小時，每隻重一斤，只夠一鍋半湯底用，所以湯水味道特濃。爆香蔬菜、點火統統在食客面前進行，有得吃又有表演看，打邊爐不再一味烚烚烚。若然想喝魚湯，可選擇芫荽魚奶湯，魚熬足半日，10斤魚只能熬10鍋湯，再配芫荽、皮蛋，味道鮮甜魚味濃郁。開得火鍋館，老闆深明一班食肉獸無肉不歡，故引入日本松板A4和牛，實行大魚大肉打邊爐，逐碟叫碟碟美味。</p><p>火燄龍蝦海鮮湯$128</p><p>一大班朋友聚會，來個火燄龍蝦海鮮湯底最啱Feel，火光熊熊即時推高氣氛。花竹蝦、花甲蜆經爆香鎖住肉汁，長滾仍保持肉質嫩滑，湯底清甜，配番茄微酸，極之開胃。</p><p>芫荽魚奶湯$88</p><p>魚香四溢入口滑溜，愛魚之士必點之選，湯色奶白，完全與阿媽煲的愛心靚湯無分別，配碟活魚打邊爐，啖啖魚鮮。</p><p>日本松板A4和牛大$128</p><p>油脂分佈均勻，師傅提醒勿烚太久，一灼，帶點微紅就可上水，入口軟綿帶點咬口，肉味濃郁。</p><p>手打四寶丸$68</p><p>有鯪魚、蝦丸、墨魚丸和牛丸，蝦丸由海中蝦打成，較彈牙；墨魚丸用大尾魷，鮮味突出；牛丸用少肥膏牛背肉製成，咬落鬆化。</p><p>海上鮮推介<br>1.細鱗每條$98</p><p>幾乎日日供應，肉質嫩滑味道鮮甜，由於鱗較細，厚切用作打邊爐時會帶點魚鱗，更富口感。</p><p>2.黃䱽每條$98</p><p>肉質較實淨，不會一煲即散，啖啖肉有咬口，魚肉吸盡湯底精華，啖啖滋味。</p><p>3.石蚌每條$108</p><p>貨量較少，未必日日有，吃不吃到要看你的運氣了，魚味最濃最鮮，肉質嫩滑。</p><p>4.印尼青龍蝦時價約$1,000/2斤半</p><p>需要預訂，多為野生貨，供應量不多，肉質比澳洲、波士頓龍蝦更為鮮甜爽口。</p><p>5.加拿大象拔蚌$680/2磅半</p><p>加拿大來貨水準穩定，巨型象拔蚌同樣可以兩食，我比較喜歡刺身食法，入口勁爽。</p><p>6.馬來西亞花竹蝦每隻$78</p><p>上枱仍生猛到震的蝦，蹦蹦跳跳，隻隻成呎長，肉質勁彈牙，啜蝦頭勁多膏。</p><p>7.美國桶蠔4隻$98</p><p>大大隻蠔，一咬，肉汁爆出來。加上烚的時間較長，過程中吸盡湯汁精華。</p><p>活漁火鍋館（23812772）<br>地址：太子道花園街211號地舖</p><p>連鴨殼啃埋</p><p>開業近一年的「老三火鍋」，位置不在人流暢旺的大街，有口碑無阻老饕覓食。每逢入夜例必座無虛席，其老鴨湯賣到街知巷聞！師傅選用老鴨配紅棗、杞子等藥材熬製，再放入蒸好的米鴨，撒上魚翅，湯底入口甘甜鮮味，鴨肉嫩而味濃。建議先喝碗湯，感受最純正鴨湯精華，再打邊爐！後加的湯底為豬骨湯，不再注入鴨湯，因鴨湯只會越煲越濃而偏鹹，鴨與豬骨，兩者融合原來好夾。想試別的，此店亦有10多款湯鍋供選擇，當中番茄大眼魚湯放足兩條大眼魚，大眼魚煎至金黃再下湯，配酸甜開胃番茄，在現下潮濕的季節就適合至極。火鍋配料近百款，數量驚人同時款式亦特別過人，當中魚水撥為近期新推出的配料，選用大魚撥水位置，肉質滑而少骨，入口啖啖嫩肉。</p><p>秘製老鴨湯鍋一隻$98半隻$68</p><p>香味四溢，入口甘甜惹味，湯水味道偏濃，難能可貴在喝完不覺口渴，再吃塊鴨肉，超滿足。我貪心，連鴨殼都照啃，一啖啤酒一件鴨翼，正到無倫。</p><p>番茄大眼魚湯$88</p><p>簡簡單單用番茄加薯仔作湯底材料，熬得入味，聞落開胃非常，煎香大眼魚香脆可口，不會一咬即散。</p><p>魚水撥兩件$32</p><p>採用鮮味十足的海魚，只取撥水位置，入口啖啖鮮甜。</p><p>駱駝峯$38</p><p>為駱駝儲水位置的組織，輕汆入口，爽脆中又帶有咬口。</p><p>牛心椗$36</p><p>為牛喉嚨的軟組織，本身無味，吸盡湯汁精華，吃其爽脆口感。</p><p>醉雞丸$42</p><p>必食之選，每晚限定20餘碟，餡用陳年花雕酒混魚膠，外層以清遠走地雞拆骨起肉打成。一咬，肉汁四濺！</p><p>老三火鍋（23602336）<br>地址：長沙灣順寧道47號</p></body></html>