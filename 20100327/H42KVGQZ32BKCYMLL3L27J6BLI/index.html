<html><header><meta charset="utf-8"><title>直擊LG首爾大本營　FullLED×3D今年最癲！</title></header><body><h1>直擊LG首爾大本營　FullLED×3D今年最癲！</h1><p>戲院3D電影一套接一套，心諗：究竟你班友仔睇劇情定係睇特技？我都唔識答！不過，3D已篤定成為本年度AV界種子殺手，任你價錢幾貴，各大廠照排住隊公佈，日前輪到LG，小記直擊韓國首爾大本營，親睹今年大作LX9500，佢唔單止係3D，仲內置全新FullLED技術，呢Round到佢做宇宙第一！<br><br>記者、攝影：陳國輝</p><p>對比度高達千萬級
</p><p>FullHD就聽得多，咁FullLED又係乜東東？簡單啲講，最早期嘅LED原來係一塊過，即使畫面上有九成九黑晒，但因為有一小部份發光，也會導致其他黑位都光埋，所以一般對比度只有3,000,000:1；後來，再由LEDPlus過渡到FullHD，今次最大分別係LED已被分割成一小小粒，而且由電腦獨立運算，即係話，暗位可做到更暗，光位亦可以更突出，亦即係層次感更分明，也難怪呢部LX9500，對比度可達到10,000,000:1的境界。<br>如果淨係講3D，可能Sony首部Bravia3DTV會比較佔優，但係LX9500又點會齋玩一項分唇，你可以話佢夠全面，除剛才所講嘅FullLED技術，佢仲內置最新TrueMotion480Hz，睇賽車或運動之類片段，明顯又比以前流暢啲；另外，機身亦夠薄，掛牆、放客廳唔阻碇；仲有一點係佢支援MotionSensor，遙控可以當Wii咁玩，機內本身有體感遊戲，如果你買去外國用，仲可以夾埋WebTV，當Mouse咁Click電視節目！</p><p>2010新產品逐樣睇<br>15"激薄OLEDTV</p><p>記得SONY亦出過一款薄如紙張嘅OLEDTV，不過本地電器舖唔多覺眼，說穿了，可能係價錢太貴先真！諗吓，屏幕Size細到得10"至15"，但售價卻可以賣成兩萬幾蚊！LG呢一款基本玩法同Sony無分別，而且售價無落過，想香港玩家撐佢都幾難。</p><p>約$21,000<br><br>推出日期：已售（韓國）</p><p>中古CRT擺房仔
</p><p>唔知同近期保育新聞有無關，突然，LG竟推出一款中古式CRT電視！齋講下面4隻UFO腳已經有睇頭，機頂仲裝埋兩條開叉天線，唔係流嘢，調靚個台真係靠佢！不過，呢款14SR1DB突然送隻Remote你用，後面更可接駁碟機睇戲，感覺有啲到喉唔到肺。</p><p>約$2,000<br><br>推出日期：已售（韓國）</p><p>圓柱式藍光組合
</p><p>唔知點解，外形都係有啲SONY影子，呢支大炮叫HB994PK，屬於無線藍光影音組合，最特別係圓柱式設計，雖然聲音唔似得SONY咁可以360度四圍走，不過效果認真唔錯，值得一提係出碟入碟嘅位置，同埋輕觸式按鍵位等，當擺設已經好型，但代價大到無倫。</p><p>約$29,000<br><br>推出日期：7月（歐洲）</p></body></html>