<html><header><meta charset="utf-8"><title>樓市牛市 - 左丁山</title></header><body><h1>樓市牛市 - 左丁山</h1><p>到凱旋門SkyClub吃晚飯，欣賞樓外景色，不覺肚餓，大概係「秀色可餐」啩，會所美則美矣，食客寥寥，如獨立經營，唔知點樣可以維皮，現在當然係由住宅單位嘅管理費嚟津貼會所啦。仲有一樣可惜嘅，就係會所餸菜就係會所餸菜，味道鑊氣與住宅呎價毫不相稱，與平民屋邨食肆相比，並無優勝之處。<br>在豪宅會所食飯，傾偈自不然慢慢由「假的真不了」轉移到樓市興衰。基金Ｆ話樓市一般移動緩慢，大部份人後知後覺，樓價低時不敢買樓，樓價高時先至追入，政府突然批准夾屋、居屋「晒冷」，貨尾一次過賣清，更證明樓宇需求甚大。左丁山問：「是否有泡沫呢？」基金Ｆ話：「冇、冇冇。我夠膽講，樓市嘅牛市只係啱啱開始，仲有排玩。但豪宅樓價平均好難超過二萬元一呎，超過咗就難有租金回報率支持。譬如西九龍豪宅，平均租金約係三十零蚊一呎，頂多五十蚊一呎，如樓價每呎二萬元，租金每呎五十元，回報率係三厘，與美國國庫十年期債券嘅孳息率3.66厘比較，低水66點子。」賓架Ｗ和應：「照我所知，每月租金超過十二萬元嘅豪宅，搵租客甚為不易，將租金調低至七萬元左右，外籍租客就多好多。」即係話，二千四百呎住宅，呎租五十就難租好多，呎租三十嘅話，租出甚為容易。賓架Ｓ話外國基金、銀行確有不少僱員搬來香港，但全世界嘅大公司都要削減僱員海外租金津貼，海外僱員如果要攞每月租金津貼超過一萬美元嘅，未必得到批准。<br>吃過晚飯，再欣賞樓外景色，讚嘆一番之後，盡歡而散，冇人介意會所之食物失色。不過落到樓下，平台一定冇的士，要行落圓方搵的士站，左丁山在圓方外截到一架車，司機竟然唔識路去八號幹線，轉轉吓就去咗窩打老道塞燈，左丁山為之氣結。塞燈之時，左丁山想起基金Ｆ老早講過，買樓要買西九龍，政府在此區投下幾百億元基建項目，冇理由唔陪政府玩嘅啫！係嘅，佢啱晒，於是又想起HenryGeorge之「土地稅」，呢位十九世紀經濟學家係有遠見噃。</p></body></html>