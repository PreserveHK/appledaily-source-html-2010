<html><header><meta charset="utf-8"><title>意大利實試　蠻牛劈山波波盡</title></header><body><h1>意大利實試　蠻牛劈山波波盡</h1><p>雖非首次揸林寶，但香港地多車多燈又限速，點及今次喺意大利任劈咁過癮。廠方安排熱門型號LP560-4作試車，四輪驅動咬彎又好力，一隊細牛拉住龍嚟跑，震天引擎聲穿山過彎，仲壯觀過西班牙鬥牛節。<br><br>記者、攝影：徐影龍<br>鳴謝：Lamborghini</p><p>LamborghiniLP560-4</p><p>林寶堅尼意大利總廠，安排先睇碳纖研發部同博物館作熱身，翌日真正嚟料，派出四架LP560-4作試車，指定路線超過140公里。望住地圖，有大直路有山路，今勻肯定過足林寶癮。<br>四架LP560-4有黑有白，要深切感受意大利田園遊車河，當然首選開篷Spyder嚟揸。一撻引擎，四架車輪流發出震天隆隆聲，仿似行咗個連環旱天雷一樣，真正未出發先興奮。座椅唔算太低沉，不致於瞓喺度揸車咁辛苦，試車初段，都係穿過市區樓房同迴旋處為主，反倒可掂住油門，輕輕鬆鬆享受「蠻牛踱步」，就算窄路遇着對頭車，亦毋須像過往「大牛」Murcielago般，需要側晒身避車，呢點亦係現今Gallardo最與時並進嘅一點。</p><p>狂操+/-如馴牛</p><p>進入廣闊郊區，蠻牛都係時候舒展吓筋骨。齋以全自動D波發力直飆，波箱反應同引擎轉速已迅速配合到，幾秒內時速已過百公里。雖然清晨9點出發，但迎面凉風吹得人好醒神，陽光喺蔚藍天空徐徐照耀，再開住篷感受一下四野無邊際草原，呢啲先係真正遊車河，唔似香港道路咁，四圍都係燈柱同欄杆咁大殺風景。<br>開始踩山玩上坡道，彎多但未算急，憑藉四輪驅動，LP560-4應付得綽綽有餘，反而考驗駕駛者攞線經驗。接着一段段較急S彎，想疾衝就要轉番+/-波，波箱反應變得更快更利落，拖2、3波入彎的確夠晒Power抗衡離心力，好玩又刺激。問題係+/-波不適當急上急落，引擎會發怒咆哮兼車身頓挫，揸同坐都唔舒服，呢點就係需克服嘅「馴牛」技巧之一。揸完140公里，最大感受係快慢都有唔同享受，就算作日常代步都可以。</p><p>引擎：5,204ccV10<br>馬力：560hp/8,000rpm<br>扭力：540Nm/6,500rpm<br>傳動：6速E-Gear+/-波箱</p></body></html>