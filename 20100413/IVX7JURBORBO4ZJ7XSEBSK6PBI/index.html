<html><header><meta charset="utf-8"><title>RSV4R破廿萬關口　減賽味Keep住型</title></header><body><h1>RSV4R破廿萬關口　減賽味Keep住型</h1><p>舊年年中推出嘅apriliaRSV4掀開電單車界新一頁，65度夾角嘅V4引擎體積細、速度快，加埋完美配備及SWC作後盾，輕易成為超跑迷DreamCar。不過近廿二萬車價，唔係一般車迷捨得花。今年全新到港嘅R版，外形不變、馬力依舊，卻只需十七萬幾，廿萬心理關口一破，剔走少少Factory版嘅賽車味，誰會介意！<br><br>記者：許維雅<br>攝影：伍慶泉<br>Model：Tiffany</p><p>平四萬重五公斤</p><p>四個轆嘅超級跑車，好多人會立刻諗起林寶、法拉利；至於兩個轆嘅超級跑車，意大利品牌aprilia必名列前茅。仲記得舊年年中推出全新1公升超跑RSV4，紅黑白三色作主調嘅火辣戰驅，一級配備、大量碳纖等輕身物料、每一個細緻設計都配合得天衣無縫，難怪可以連續兩年奪得SportbikeoftheYear（09及10年）嘅榮譽。由於RSV4係特別為SuperbikeWorldChampionship（SWC）刻意打造，所以偏向戰鬥格局，用料跟落場版一樣，加加埋埋堆砌出廿二萬嘅車價，有啲高不可攀。為滿足一眾愛RSV4而又彈藥唔夠嘅車迷，車廠於今年推出RSV4R型號，車價比起RSV4平四萬幾。慳家法係兩側啡呤及前後沙板由碳纖改用普通纖維、之前嘅鍛造輪圈改為鋁合金、輪胎由DiabloSupercorsa改為Racetech、Ohlins避震組合轉為Sachs避震機及Showa倒立前叉等，車身比起Factory版重了五公斤，但用料平實咗，並無損行車表現。</p><p>白車身高貴型格</p><p>由賽版改為街版，顏色上只有淨黑色及淨白色選擇，整體外形摒棄戰鬥味道，全白色車身反而更顯高貴型格，更能凸顯車身線條及立體骨位。其實內涵上，RSV4及RSV4R亦大致一樣，用上4年時間研發嘅1公升V4引擎可以話係aprilia代表作，R版當然一定要保留，其65度夾角、體積特別細小嘅獨特設計，令車身變得輕巧纖細，成功吸納不少個子較矮細嘅亞洲人及女車迷。再加上引擎高性能嘅爽快輸出表現，自舊年推出以來一直贏得不少認同，加速力驚人嘅180匹馬力，更於上星期SWC剛剛取得葡萄牙Race1及Race2分站冠軍，實力有成績證明你睇。<br>基本上，所有實用配備如可調式車架、Ride-By-Wire電子油門系統、Brembo煞車系統及三種行車動力模式等，一概保留，平幾萬而無損性能及外形，R版當然更有吸引力啦。</p><p>規格</p><p>引擎：999.6cc四衝水冷DOHC16活瓣65度<br>馬力：180hp/12,500rpm<br>扭力：11.72kg-m/10,000rpm<br>傳動：卡式波箱，濕式6速鏈傳動<br>售價：$176,000<br>查詢： http://www.aprilia.com.hk </p></body></html>