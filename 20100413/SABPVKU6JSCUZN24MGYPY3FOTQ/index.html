<html><header><meta charset="utf-8"><title>樂基兒襟曬　陽光小小姐</title></header><body><h1>樂基兒襟曬　陽光小小姐</h1><p>女人三十，與「陽光少女」四個字簡直大纜都扯唔埋，就算唔怕黑，提起雀斑都心驚驚。惟獨是樂基兒，今年踏入三字頭，皮膚白滑似二十，沙灘外景、鎂光燈拍攝統統無有怕。細問護膚防曬美白心得，隨時倒得出一籮保養貼士，堪稱是最專業襟曬的陽光小小姐！<br><br>記者：葉雪芯<br>攝影：陳陶鈞<br>鳴謝場地提供：Sugar@東隅<br><br>V壹網：襯出夏日潮男裝@本地風<br>http://www.vdonext.com/index.php?fuseaction=Features.Archive&amp;channel_id=575783&amp;program_id=704010</p><p>起身第一件事搽防曬</p><p>見到樂基兒（Gaile），既羨慕亦妒忌。講愛情，嫁為人妻已是幸福少奶奶；講事業，貴為香港首席模特兒，剛過檔仲可以同honey拍住上一齊搵銀；講自身，剛踏入中女關口三字頭，依然人靚樣甜白白淨似少女。以上種種她大可以向大家晒命，不過佢反而愛「晒」皮膚：「我鍾意陽光，見到太陽，人都會開心啲。不過大家睇我咁白淨，以為是我偏愛這種膚色，事實上黑不是問題，蜜糖膚色我OK，反而防曬方面我就落咗好多心機！我有自己的一套防曬方程式，就係朝早起身第一件事要即刻搽防曬，寧願妝可以唔化，早餐都可以暫時唔食，全身搽一層SPF70先，面部搽SPF30或SPF50都應該足夠。等半個鐘之後先至搽cream和化妝，當然最好選擇有防曬度數的化妝base，基本上無搽防曬我係唔會出門口嘅。」</p><p>先防曬後美白</p><p>世上沒有醜女人，只有懶女人。這句說話Gaile應該好buy，要白滑，仲有好多手尾跟：「一星期我至少做四次深層美白mask，最好冲凉時做，皮膚吸收好啲。其實先防曬後美白永遠無錯，用啲有效的防曬產品，就算做少少美白都可以有好好效果。有啲女仔花好多錢去買防曬霜，但之前我試玩過一個紫外光機做測試，原來有效定無效即刻現形！所以揀啱牌子我就唔會再轉喇。」</p><p>Gaile大測試：</p><p>1.將兩個不同牌子防曬霜擠在測試膠片上。</p><p>2.再將兩張膠片放上紫外光測試帶，再放入紫外光機約20至30秒。</p><p>3.取出後，可以清楚見到中間的測試膠帶變淡紫色，表示防曬霜無辦法完全阻隔紫外光；而右邊的測試帶依然很白淨，可完全阻隔紫外光。</p><p>水上運動更要防曬</p><p>Gaile興趣多多，一時要做設計師，一時又要做時裝雜誌編輯。以上的事慢慢做不趕急，但夏天殺到埋身，Gaile今季最大興趣就是wakeboard、skateboard、潛水等水上運動。但她就提醒各位咪以為在水中非乾煎就可以放鬆防曬功夫，其實這種情況反而仲容易曬傷：「水上運動時皮膚沾濕水，凉浸浸的感覺令人以為無咁易曬傷，其實此時反而忽略了做防曬。因為防曬用品好快就會被水洗走，所以一定要用防水防汗的防曬產品，每隔一至兩個鐘最好補搽一次。」</p><p>查詢：Neutrogena（27363885）</p></body></html>