<html><header><meta charset="utf-8"><title>求驗客手記：禪師、蘇拿大不同 - 求驗客</title></header><body><h1>求驗客手記：禪師、蘇拿大不同 - 求驗客</h1><p>金融海嘯雖然好似平息咗，其實餘波都仲影響緊歐美職業體育界；球員減薪就時有所聞，家連教頭都冇倖免，好似NBA湖人嘅積遜，同英超嘅蘇拿，未來都面對減薪潮，當然，以教練身份攞過10次總冠軍嘅積遜，之前搵落唔少，點都比第2季領英超嘅蘇拿風光啦。</p><p>湖人教頭風流工</p><p>美國經濟仲未全面復蘇，NBA嘅管理層同球員工會代表，就會趁明星賽期間坐低傾傾2011年起嘅新勞資協議；據聞資方希望將現時薪酬大幅削減5成，最高頂薪只出到5年6,000萬美金（約3.9億港元），甚至連10年新簽合約，都有追溯權減薪。<br>要減薪，教練又點可以避免；湖人呢個總冠軍，都可以話用錢打造，今季球員總年薪突破9,000萬美金，教練積遜都唔少嘢，年薪高達1,200萬美金。湖人班主畢斯講到明裁減班費，64歲嘅「禪師」話：「成個聯盟都講緊減成本，教練更加首當其衝。」</p><p>韋咸護到級都要減</p><p>「禪師」有晒減薪準備，其實對佢嚟講，做教練簡直係風流工，之前帶公牛同湖人贏10次總冠軍，起碼袋走幾千萬美金，又出書又出席活動已經夠過世。而且積遜個女友積妮斯畢斯，根本就係班主個女，當豪畀畢斯，之後娶佢個女份禮金都可以畀少啲。<br>英超好多隊都唔掂，韋斯咸原本有新班主接手，以為財政冇問題，點知都仲好唔掂。家蘇利雲同高特接手，韋咸仲有1億鎊債（約12億港元）跟尾，蘇利雲講到，如果現時排第18嘅韋咸真係降班，對球會就猶如「世界末日」；不過就算成功護級，蘇利雲都要球隊上下職球員減薪，節省25%開支；領隊蘇拿、高薪球員好似柏加、厄遜都冇走雞。</p></body></html>