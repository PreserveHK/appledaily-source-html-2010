<html><header><meta charset="utf-8"><title>馮仁昭四圍超：拉姑買衫發火　老公即縮 - 馮仁昭</title></header><body><h1>馮仁昭四圍超：拉姑買衫發火　老公即縮 - 馮仁昭</h1><p>狄波拉快將有孫仔抱，加上農曆年在即，近日都忙到甩轆。前晚拉姑同老公鬍鬚Kong去中環趕辦年貨，買花又買衫，不過中途拉姑突然爆火，搞到老公冇晒表情，非常冇癮。<br>當時一身綠嘅拉姑同老公由工人陪同下，去中環一間花店選購蘭花，拉姑精心挑選，鬍鬚Kong就負責傍實、挽袋同畀錢。現場見拉姑揀定後就同店員訂花，之後兩公婆路經一間女裝店時，百忙中嘅拉姑忽然興起，拖住老公掃貨。</p><p>試衫不拘小節</p><p>雖然店中大部份服裝花喱花碌，但向來潮嘅拉姑，所揀嘅連身裙、短袖衫同褲仔之類都係大紅色，相當應節。拉姑試衫亦不拘小節，即場除外套露出入面嘅低胸衫，然後試着幾件短外套，佢每次試衫都會揸一揸胳肋底，研究不見天位置會唔會唔舒服，到揀好後，拉姑又會驗吓啲衫同埋放喺身上照吓，幾經思量先拍板由老公畀錢。<br>前後等足一個鐘嘅鬍鬚Kong已經等到吽晒，一面呆滯嘅佢畀錢後，喺女店員手上接過單據同信用卡之際，拉姑突然離奇發火，一手搶過單據再質番畀個女店員寫嘢，之後仲黑面哦老公。塊面越嚟越沉嘅鬍鬚Kong，拎住老婆袋戰利品，粒聲唔出行去附近上車鬆人；反而拉姑戰意高昂，繼續同工人逛街。睇嚟拉姑嘅善變，都拍得住呢期忽熱忽冷嘅天氣。</p></body></html>