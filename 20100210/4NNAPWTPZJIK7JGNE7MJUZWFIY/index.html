<html><header><meta charset="utf-8"><title>中環在線：《黑天鵝》作者　寸股神一世夠運 - 李華華</title></header><body><h1>中環在線：《黑天鵝》作者　寸股神一世夠運 - 李華華</h1><p>早排國際大鱷索羅斯嚟香港同本地投資者公開對話，刮起一陣旋風，唔知《黑天鵝》作者塔雷伯（NassimTaleb）係咪同佢心有靈犀，近日竟然攝出嚟狂讚索羅斯係真功夫大師傅，仲夠薑到攞股神畢菲特嚟伴碟，質疑佢只係一世夠運，冇真材實料。</p><p>撐索羅斯有料到</p><p>塔雷伯話︰「我先唔會嘥時間研究畢菲特，索羅斯勁過佢多多聲，佢可驗證嘅成功例子多股神200萬倍!」佢之後唔知係想兜翻定想踩多腳，竟然話︰「我唔係話畢菲特冇料到，之不過我哋無足夠證據證明佢唔係符碌啫!」嘩!兜得嚟句句有骨，果然係大作家。<br>論近況又真係索羅斯fit啲，金融海嘯淘盡多少英雄，股神當時瞓身入市，結果水瓜打狗，佢身家唔見咗五分一，得番400億美金；相反索羅斯就明顯技高一籌，貫徹大鱷本色乘風破浪大賺40億美金。<br>夠膽寸股神，當然非泛泛之輩，塔雷伯憑大作《黑天鵝》名利雙收，佢話金融海嘯就好似黑天鵝咁絕無僅有，只能靠撞彩見到，事先無法預見。我華華唔係質疑佢，但若果索羅斯真係有二百幾萬個成功例子，咁佢就算每日執行百幾單交易，都要成70幾年喎!<br><br>李華華<br>mailto:LiWaWa@AppleDaily.com</p></body></html>