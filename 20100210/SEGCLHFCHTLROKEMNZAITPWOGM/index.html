<html><header><meta charset="utf-8"><title>歡迎高錕 - 左丁山</title></header><body><h1>歡迎高錕 - 左丁山</h1><p>高錕教授衣錦榮歸，獲得諾貝爾獎之後，回加州山景城休息兩個零月，卒於二月初獲邀回港出席中文大學及聖約瑟書院嘅歡迎會。首先在二月五日上午，高教授返回中大，出席「桂冠學人返故園」（TheLoreofaLaureate），聚會在何善衡工程學大樓舉行。中大之有工程學院，係高錕當校長（1987-1996）之時建立嘅，記得當年佢講過中大工程學院唔想與港大看齊，開設土木、結構、機械、電機等硬工程學系，而要設立電子、訊息、電腦等軟工程學系。今次歡迎會特別選在工程學大樓舉行，當然係有內裏原因嘅。<br>左丁山入到工程學大樓，坐好之前，遇到老學長森哥與太太，森哥話高教授剛於二月四日從台灣返到香港，一落船就坐車去咗中大校長府「漢園」，劉遵義校長親自向高教授解釋，點解在二月五日之歡迎會上，佢會缺席，因有急事上京也。點解高教授會去咗台灣一行呢？森哥話：「事先要保密，現在唔怕講。高教授之聖約瑟同班同學特別安排坐郵輪往台灣一遊，因我與佢哋幾熟，搵埋我一齊去。郵輪方面一知道有諾貝爾獎得主上船，特別upgrade，高教授入住貴賓房，安排私人房間進膳，但高教授鍾意周圍逛逛，在餐廳用膳，我哋恐怕被人認出，成班人圍住教授，戴埋帽，但眼利嘅香港遊客一樣認出，紛紛走埋嚟影相。去到基隆，台灣方面好似唔知道高教授在，冇人嚟迎接，合晒我哋心意，否則在台灣會應接不暇，累壞教授。總之全程好好玩，高校長玩得好開心，雖則話佢已有癡呆症，但與太太跳舞之時，乜嘢舞步都記得，唔見有生疏噃。」</p><p>森哥就開心啦，能夠陪高校長伉儷等人遊船河，我哋恨都恨唔到。是日歡迎會由鄭海泉（校董會主席）主持，大學監督曾蔭權、大學首席副校長華雲生教授、兩位諾貝爾獎得主楊振寧（博文講座教授）與莫理斯爵士（晨興書院）院長等等主禮，台上一字排開，竟有三位諾貝爾獎得主在，呢個陣容，香港只有中大先至排得出。</p></body></html>