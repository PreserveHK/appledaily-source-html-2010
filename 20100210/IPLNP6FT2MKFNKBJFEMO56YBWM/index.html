<html><header><meta charset="utf-8"><title>夠Car事：BenzE300EstateAvantgarde　E系加大尾廂夠你塞</title></header><body><h1>夠Car事：BenzE300EstateAvantgarde　E系加大尾廂夠你塞</h1><p>大時大節，載得夠多人嘅七人車自然人人讚好，抵食夾大件嘅旅行車亦有晒優勢，Mercedes-Benz推出全新EClassEstate，E仔具備旅行車夠力水嘅先天優勝條件，家更加上實用性強嘅大尾廂，要繼續大紅大紫殺入虎年，又有何難度？<br><br>記者：許維雅<br>攝影：周旭文<br>Model：Tiffany</p><p>破格多選擇</p><p>EClass自09年推出新款後長賣長有，平治舊年年尾食糊都係靠佢，今次再推出更有號召力嘅全新Estate旅行車系列，還打破旅行車較少選擇嘅舊有傳統，一口氣提供E250CGI、E300、E350及E500四款引擎選擇，就連屬跑版車款嘅E63AMG都有，入門價由$536,500起，絕對可以延續E仔氣勢，一路拉莊到虎年。全新E系外形上更具型格嘅設計固然有吸引力，但對於一家大細之選嘅旅行車，佢首屈一指嘅新增安全配備可以話發揮到更佳嘅效用，如防止交通事故嘅專注力警示系統、八安全氣袋、大型車側防護簾及NECK-PRO主動式安全頭枕等，都提供更全面嘅保護。不過要數到Estate車系與別不同嘅地方，就不得不提全新嘅DIRECTCONTROL避震懸掛及自動整平懸掛系統，可以確保車身經常保持同一水平，即使負重大，但經悉心調節嘅吸震設定大大減低車廂震動，能加強行車時嘅穩定性。</p><p>大尾唔突兀</p><p>代理首推E300旅行版讓記者試駕，充滿豪華氣派嘅朱古力色E300更能凸顯旅行車嘅貴氣，襯埋啡色皮椅黑桃木內櫳，第一印象經已有不錯嘅吸引力。加了一個大尾嘅E300，由B柱延伸至車尾嘅車側線條可以話係旅行車嘅神髓所在，大尾廂側窗嘅悉心設計，成功與車身連成一體，後輪上微微拱起嘅肌肉線條更富動感魅力，大尾房車都唔會俾人話突兀。驟眼跟上一代差不多嘅尾廂其實改良了不少微細嘅設計，好似EASY-PACK行李廂管理系統，就可以透過車匙遙控或輕觸開關門柄開啟尾門，還有長闊高（4,895×1,854×1,512毫米）都有所增長嘅車身，不但令尾廂空間增至1,950公升容積，更為後座增加活動空間。創新設計嘅「quickfold」快摺系統，只要輕輕一拉，後座摺合打開都輕而易舉。最後當然係保留咗同級獨有嘅第三排摺合座椅，為突然額外增多嘅兩名乘客而設，不過椅仔細細嘅設計，最好只係畀小朋友坐啦。</p><p>規格</p><p>引擎：2,996ccV6<br>馬力：231hp/6,000rpm<br>扭力：300Nm/2,500rpm-5,000rpm<br>傳動：七前速自動連+/-<br>售價：$709,500<br>查詢：27646919（仁孚行）</p></body></html>