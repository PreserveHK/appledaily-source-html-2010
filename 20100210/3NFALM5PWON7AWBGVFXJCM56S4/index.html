<html><header><meta charset="utf-8"><title>異形血獸　紅當當賀新年</title></header><body><h1>異形血獸　紅當當賀新年</h1><p>《AliensvsPredator》已去到第三集！齋賣異形同鐵血戰士兩個名都夠照，加埋出嚟做炮灰嘅海軍陸戰隊三方大戰，更加刺激！見報應該已見街，係農曆年前最後一輪Game，阿媽問點解過年都要打打殺殺？咁有無鬥講恭賀說話嘅Game先？打到成個畫面都紅色，好應節呀！<br><br>文：阿洛</p><p>三大種族同場獻技</p><p>農曆新年衝緊嚟，屋企部Wii用嚟招呼親戚帶嚟嗰班化骨龍，同埋班識得拎住個掣跟洪金寶Fing嚟Fing去嘅長輩，而房嗰部XB360就梗係自己玩番啲有難度、有勁度嘅Game。先旨聲明，呢隻Game出名血腥，已經話唔可以喺德國發售，玩過之後亦發現血獸暗殺技中有招擰甩人個頭，而異形仲可以搵條尾拮穿人個肚！睇落人類算最人道，最多用手榴彈炸爆你，唔痛！咪埋眼好快無事！</p><p>各有性格遠射近劈</p><p>講到三個種族，鐵血戰士隻血獸最勁，有熱能探測又可以隱形，但就主力打埋身戰，俾佢埋到身都九成無剩。異形就身手敏捷可以爬嚟爬去，行上牆都好似如履平地；人類就靠高科技電子零件同佢哋鬥，遠距離武器最強，但格鬥技就無得玩咁濟。而且Game內仲會出現同異形混種嘅血獸，同現實生活一樣，睇嚟做人真係好難。</p><p>4人合作16人圍打</p><p>玩FPS，最好玩都係玩連線，新年想和氣生財？可以同朋友玩合作模式，4人連線合作殺出重圍。<br>另有模式16人連線，包括異形模式就係其中一人扮異形，有人被殺復活後就會加入異形陣營，最後睇吓邊個存活。而鐵血戰士獵人模式就係一人做血獸，而邊個殺咗血獸就可以取代佢位置做獵人，慢慢獵殺獵物，逐個捉。</p><p>ALIENSVSPREDATOR</p><p>主機：XB360、PS3、PC　<br>遊戲類型：FPS<br>遊戲人數：1-16人<br>製作廠商：Rebellion</p></body></html>