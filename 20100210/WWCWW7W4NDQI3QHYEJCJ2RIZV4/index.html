<html><header><meta charset="utf-8"><title>中環在線：超人唔認寶島搞電視台 - 李華華</title></header><body><h1>中環在線：超人唔認寶島搞電視台 - 李華華</h1><p>已故台灣首富王永慶大仔王文洋爭贏家產後，隨即展開佢嘅事業大計，其中一瓣就係好多富豪都鍾意玩、但好似個個都玩唔掂嘅電視台。寶島行家噚日爆料，話一直諗住做傳媒大亨嘅王文洋，密謀掟10億台幣（約2.4億港元），買起寶島第一間民間無線電視台民視，但另一邊廂，民視班高層為咗「捍衞主權」，亦都郁手搵新金主，其中一個就係香江首富李嘉誠。<br>寶島同業仲講到，話李超人有意入主買民視，其實喺舊年年底已經傳得好「行」，早排「劇情」仲發展到話民視總經理陳剛信嚟咗香港，同超人簽備忘錄，一鋪買起22%股權咁話。點解超人咁想買民視?佢哋分析係李生已經喺當地買起咗城邦出版、《商業周刊》等，對台灣媒體有濃厚興趣。之不過，超人旗下長實（001）已經即時代老闆否認咗呢啲傳聞。</p></body></html>