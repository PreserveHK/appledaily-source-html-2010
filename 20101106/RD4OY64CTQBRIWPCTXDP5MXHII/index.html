<html><header><meta charset="utf-8"><title>吳雨霏紅館開騷信心爆棚</title></header><body><h1>吳雨霏紅館開騷信心爆棚</h1><p>吳雨霏（Kary）將於明年一月在紅館開演唱會，有傳這是金牌大風給她續約條件之一，爬埋一姐鄧麗欣（Stephy）頭率先在紅館開騷，認真巴閉。昨日Kary到中環出席時裝活動，問到在紅館開騷一事，她說：「我都忍咗好耐想講，其實都籌備咗一段時間，入行8年終於喺紅館開騷，真係好開心。」Kary明年6月約滿，今次是否續約條件之一？Kary謂：「唔係，之前喺StarHall開咗3場反應好先有咁決定。」</p><p>信Stephy會支持</p><p>不過Kary只開一場兼是用側田個唱餘下的檔期及舞台，Kary表示這方面不清楚。但亦有人質疑Kary欠缺叫座力，她說：「我唔會擔心票房，相信公司唔會冒呢個險。自己都有一班基本支持嘅fans。」Kary又相信Stephy會衷心支持自己。<br>採訪、攝影：藍文浩</p></body></html>