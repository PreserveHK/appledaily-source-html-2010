<html><header><meta charset="utf-8"><title>名模o靚模港姐（上） - 鄧達智</title></header><body><h1>名模o靚模港姐（上） - 鄧達智</h1><p>是名人娛樂版多謝名模o靚模港姐還是一眾有牌靚女感激媒體？<br>唇齒相依，就是天天監着我們讀周秀娜熊黛林JessicaC對奶飽到滯飽到有一種實況叫「跌watt」在所不計。評港姐係豬排總好過冇得見報，好好醜醜總之煙花開遍，靚女們須感激，大家關係雞與雞蛋。<br>一個書展將本來已經沉寂了的o靚模風氣泛起微波，秋生一句聽似負面話揚起三重浪，多謝秋生哥讓她們可持續性重生。<br>剛出席評委內地最大模特兒中介機構新絲路2010南方賽區比賽，很久沒見過讓自己激動近乎完美靚女；更是廣東中山土產，5呎10吋；馬詩慧的cool；Rosemary的艷，雙乳賽GiseleBundchen，似納奧美金寶年輕時後背冧腰位Ｓ線，只差一抹ChristyTurlington稀有的憂鬱。不過18歲比大部份o靚模年青比JessicaC警鐘胸更堅挺，最重要，她比賽前未做專業模特仍是個學生。大陸地大人多要上位選個美只是第一步，就是給你贏了仍然前路茫茫。<br>何似在香港，獎品多機會廣又有大公司百般維護，仍然選出CNN出位嘲笑的豬排港姐表示，1，香港靚女機會多，不放選美入眼內。2，邪牌出路更多，港姐評判一般以選新抱角度，出路太窄兼需扮正經（所以張舒雅至多人記認，第一她外形着實出眾，第二大小姐唔撈確實出位）。3，評判出事，年年找些議員你以為做政治show咩？評靚女不可能勝過立法會表現吧？更不可以用金牌靚女做評判，她們會全心全意毫無私心選比自己更正的港姐？儍嘅咩！海選時便應以唯一目標：靚！靚！靚！出發。智慧或日後做姐仔藝員？起點便犯大錯。今屆港姐其實一點不差，媒體起哄哄出個癮而已。你以為過去幾十屆港姐人人似朱玲玲張瑪莉高麗虹？張曼玉今天大紅大紫，未真正上位前何嘗沒評語：小家子氣？</p></body></html>