<html><header><meta charset="utf-8"><title>求驗客手記：涉傷人扣查10粒鐘韋舒亞夜蒲闖禍 - 求驗客</title></header><body><h1>求驗客手記：涉傷人扣查10粒鐘<br>韋舒亞夜蒲闖禍 - 求驗客</h1><p>年輕人到酒吧、夜店消遣本來係平常事，但好多時都因為飲多兩杯而酒後亂性，同其他人出現爭執，甚至打交都有，好似早前尖沙嘴諾士佛台夜店案，最後有人連命都賠上，結果真係冇人想見到。日前，阿仙奴嘅年輕新星韋舒亞，就涉及一單夜店外傷人案，雖然冇死人，但就俾警方扣查成10個鐘頭。</p><p>肇事女事主手踭骨折斷</p><p>事緣韋舒亞上周六踢完對布力般流浪嘅比賽後，就同友人夜蒲，凌晨時分喺西倫敦一間著名夜店外，與數名友人一齊期間，同一男一女發生爭執，仲打起上嚟，而韋舒亞同佢嘅友人事後雖然想坐的士離開，但就俾到場嘅警方截住，帶返警署助查。據報，肇事女事主手踭骨折斷，男事主就傷勢較輕，只係面部有傷痕。</p><p>發言人：韋舒亞做和事老</p><p>警方稱，相關人士都充滿酒氣，估計係雙方受到酒精影響而出現爭執，繼而動武。韋舒亞嘅發言人隨後亦證實，呢位18歲阿仙奴新星的確捲入一宗傷人案，但就表明韋舒亞只係喺事件中充當和事老，阻止其友人同男女事主打鬥，所以警方一直都冇對佢作出任何起訴。<br>韋舒亞發言人有冇維護呢位年輕小將，相信好快就知，因為閉路電視拍攝到雙方爭執過程，而警方亦會從中了解事件，以作出正確起訴。<br>上季外借到保頓嘅韋舒亞，今季獲阿仙奴收回，並且獲得領隊雲格嘅重視，季初已經有機會以後備身份喺英超賽事上陣，以佢嘅位置，隨時成為法比加斯嘅接班人。今次夜店打鬥事件，就算真係查出佢冇份打人，雲格都肯定激到㷫烚烚，皆因年輕球員最容易因為場外行為影響其足球員前途，而身邊嘅損友亦隨時累及自己，所以我求大俠喺度勸韋舒亞，就算唔係你打人，最好都係遠離呢啲搞事損友，俾人累到冇晒前途就唔抵啦！</p></body></html>