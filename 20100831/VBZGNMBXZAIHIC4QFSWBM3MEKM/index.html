<html><header><meta charset="utf-8"><title>消費blog：唔去菲島　可去離島</title></header><body><h1>消費blog：唔去菲島　可去離島</h1><p>康泰旅行團喺菲律賓被槍手脅持，八名團友及領隊無辜枉死。港府發出黑色旅遊警示，唔少香港人話唔會去咁冇安全感嘅地方玩。<br>咁樣大家放短假期有乜地方可以去？離島區議會噚日喺記者會硬銷《離島節2010》。活動籌委會召集人梁兆棠，建議唔想外遊嘅市民，可以考慮去離島玩三日兩夜喎。</p><p>離島節開幕有食又有玩</p><p>話明係離島區，東一個島，西一個島，但唔一定要山長水遠都可以體會到。棠哥話，9月12日星期日下晝1點，會喺中環十號公眾碼頭，舉辦《離島節2010》開幕禮。到時以廟會形式舉行，大家喺中環就可以免費試到離島美食，包括長洲太平清醮平安包、南丫島土製茶果、大澳蝦糕炮製嘅蝦豬餅，同埋梅窩地道湯圓等。唔單止地道美食要移船就磡，就連梅窩景點銀礦洞，一樣製作咗個A貨模擬版本搬去中環，等大家好就腳咁入洞探險，另外仲會展出傳統大澳龍舟。<br>離島區議會仲請專家，照住大富翁條橋，製作一套「IslandsGoGoGo離島假期」桌上遊戲。每間學校送兩套，向學生哥推廣離島景點。市民想得到呢套限量版非賣品，可以喺9月11日星期六下晝兩點，去奧海城出席「離島假期」遊戲推廣日。想嗱嗱聲去離島吃喝玩樂，可以上網 http://www.islandsdc.gov.hk/index.php?action=home睇真啲。 <br><br>電郵：mailto:shoppingjing@appledaily.com</p></body></html>