<html><header><meta charset="utf-8"><title>着Bikini影相聽歌　AV愛浮游</title></header><body><h1>着Bikini影相聽歌　AV愛浮游</h1><p>有無聽過泳裝品牌Speedo？連靚仔菲比斯都着佢第四代「鯊魚皮」出賽，記得未？呢次唔係介紹最新戰衣，而係佢踩過界嘅防水AV產品──AquaShot以及AquaBeat！落水邊游邊玩，會唔會變飛魚？唔知！但拎住呢對孖寶齊齊戲水，喪拍喪聽，實唔驚悶親囉！<br><br>記者：陳國輝<br>攝影：林栢鈞<br>Model：Isbella@PureModels</p><p>潛水耳塞　浸住照聽</p><p>防水孖寶二號AquaBeat！硬淨程度同AquaShot差唔多，係一部防水、防撞及防塵MP3機；戴住MP3機跑步見得多，聽住歌、浸住水、享受日光浴，絕對係另一番新感受！講番MP3功能，簡直超入門！又無EQ，又無Display，只得大細聲同揀歌4粒掣，內置容量有1GB及2GB版本，可抄500至1,000首歌；講到最強功能，係播放時間長達18小時！如果真係聽到無電為止，相信你唔浸到皺皮，都曬到變燒豬！</p><p>Profile</p><p>容量：1G/2G<br>播放時間：18小時<br>支援格式：MP3、WMA<br>功能：3m防水、防水耳塞<br>顏色：黃、灰、藍、粉紅、黑、紫</p><p>硬淨DC落水即浮</p><p>AquaShot並非一件高科技特製泳衣，佢係數碼相機先真！900萬像素鏡頭、8倍數碼變焦、支援SD卡，好似太過濕碎，賣點在於實淨嘅機殼，唔只能潛入3米水深環境拍攝，仲可承受1米防撞，加埋無縫邊位設計，喺水面用都可以防塵。但講真，拎落水玩甚少會撞爆機身，反而最擔心當水底黑麻麻，又唔覺意跣手，跌咗部機落水，隨時就執唔番！AquaShot同大部份DC嘅分別，係佢並非金屬製造，改用全身包膠，就算你將佢掟到老遠，跟住都會浮上水面，玩到癲晒又怕自己大頭蝦，呢項設計最貼心！</p><p>落水實試<br>水面</p><p>膚色稍為偏藍，而且臉上黑位都幾多Noise，勉強可以接受。</p><p>水底</p><p>水底拍攝效果幾靚，衰在對焦唔多準，背景比人像更清楚。</p><p>DetailsCheck</p><p>Profile</p><p>解像度：900萬像素<br>變焦：8倍數碼<br>屏幕：2.4"<br>功能：3m防水、拍片、防撞防塵。<br>顏色：藍、白、紫</p><p>查詢： http://www.speedoaquabeat.com </p></body></html>