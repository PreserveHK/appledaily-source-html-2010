<html><header><meta charset="utf-8"><title>林依麗譏容祖兒歌星仔批冇資格發言　群星鬧爆</title></header><body><h1>林依麗譏容祖兒歌星仔<br>批冇資格發言　群星鬧爆</h1><p>曾參選立法會議員的名媛林依麗，近年是非多多，出位言論辣着不少火頭。上周香港旅客在馬尼拉發生的流血事件，不但全城關注，至今港人仍瀰漫着哀痛。事件發生後，不少藝人歌手紛紛發表悼念言論，容祖兒與其他藝人也先後開腔呼籲大家不要因事件仇恨菲律賓人，沒想到林依麗突然對祖兒開火，揶揄她只是歌星仔，沒資格評論，惹來群星反駁，但林依麗至昨晚接受本報訪問時仍堅稱自己言之有物。</p><p>近日YouTube流傳多段出位名媛林依麗的訪問片段，其中一條於上周四上載、長約兩分半鐘的短片中，林依麗被問到對容祖兒近日發表切勿仇視菲律賓人之言有何意見時，她雙手交叉放胸前，語氣不屑地說：「佢有乜嘢資格言論啫，呢啲咁嘅歌星仔。」林依麗說到激動處，更叫容祖兒返去唱歌咪多嘴，直至昨晚截稿為止，約有一萬人次瀏覽過該短片。</p><p>林依麗認自行拍片放上網</p><p>記者昨日聯絡林依麗，她直認片段是由她任職的地產公司同事替她拍下並放上網，又指拍片當天是因看到容祖兒的言論才有感而發。林依麗昨在電話中說：「容祖兒幾歲？佢細個咪歌星仔，做乜啫？鄭秀文同梅艷芳喺我心目中先係大歌星。」<br>林依麗又指容祖兒呼籲港人不要仇恨菲律賓人的行為不當，她說：「喺呢個咁痛苦嘅時候，死咗八個港人，唔係八隻蟻，暫時真係唔應該提菲律賓，香港人好快會淡忘，但容祖兒仲提，咁會喺人哋傷口灑鹽。」<br>林依麗網上鬧爆容祖兒短片熱播，話題瞬即傳遍微博，尤以圈中人反應最熱。事件女主角容祖兒昨日先在微博貼出海報自嘲為歌星仔，她留言：「等我這個『歌星仔』為自己打打氣先！加場啦！我只是就（做）出我認為是對的東西，冇佢咁好氣。」祖兒好友楊千嬅也回應謂：「係！我係超齡歌星仔，咁又點？支持祖兒！」</p><p>何韻詩：係咪透氣都唔得</p><p>何韻詩也同樣在微博借自嘲力撐死黨容祖兒說：「哎呀死啦，我都係歌星仔噃，又淨係只可以唱我嘅歌啊，咁係咪即係透氣食飯冲凉瞓覺都唔可以啊？」昨日何韻詩與林海峰和黃耀明出席商台活動時，她再說：「如果容祖兒都係歌星仔，咁我哋呢啲係歌星嬰兒。」林海峰抵死附和：「咁我係微塵㖭。」黃耀明則說：「好似我哋係戲子，唔可以comment呢個社會。呢啲人咁講嘢嘅，送何韻詩首《明目張膽》畀佢，呢個人講咁嘅嘢，講到惹起種族間仇恨，竟然講啲咁嘅嘢。」<br>填詞人黃偉文昨日也力撐祖兒在微博反擊林依麗之言，他寫道：「喂，容祖兒聽到沒？你這種『歌星仔』沒資格評論時事呀！那麼你們這些只會唱歌的，應該連投票權、知情權、議事權、乜權物權也被一併取消吧！我只是個『填詞人仔』，哪有資格說這些呢？不知道林小姐到底是『××仔』所以有權講話那麼權威呢？」</p><p>藍奕邦：擺到明好想出名</p><p>藍奕邦也寸爆林依麗愛出位，他說：「呢位阿姐，擺到明好想出名咁噃，咁我就成全佢轉發。」<br>除了微博議論頻頻外，不少圈中人均關注此事，陳慧琳（Kelly）認為無論歌星或普通市民都有表達自己感受的權利，希望大家尊重他人的言論自由，她昨在電話中說：「香港旅客喺菲律賓被槍殺事件已經令港人好哀傷，唔好再令到呢件事咁複雜化啦！」<br>鄧麗欣則直斥惡意批評不對，她說：「大家都知今次係菲律賓政府唔啱，唔可以針對菲傭，好多歌星都好關心社會，發放正面訊息係冇錯，我冇睇到條片，但覺得其他人唔應該惡意批評。</p><p>白韻琴：歌手行為比佢好</p><p>林峯昨日也就此事回應說：「祖兒對事件回應態度好正確，我都希望以正確心態面對件事，我屋企都有菲傭，佢睇到件事都好傷心，今次係一件事件，唔應該針對成個民族，其他言論就唔回應啦。」<br>此外，林依麗早前與謝偉俊不咬弦，謝偉俊太太白韻琴昨日也在電話中狂轟林依麗，她說：「歌星有權講任何嘢，佢（林依麗）冇權干涉，歌手都係成年人，佢哋有自由發表意見，又唔係犯法，自己負番責任咪得。」<br>白韻琴續說：「不過我認為林依麗絕對冇資格去批評人，佢憑乜嘢去管人，係都管吓自己唔好去屈人，唔好做架樑，歌手嘅行為比佢良好得多，唔該佢咪去『薑葱屈鯉』，佢咁批評容祖兒簡直係越級挑戰。」<br>採訪：馬建華、王連連、比華利<br>攝影：陳順禎、李志明</p><p>林依麗：歌星咪唱你嘅歌囉！</p><p>容祖兒日前呼籲港人不要因香港旅客在菲律賓被槍殺事件，遷怒在港工作的菲律賓女傭，沒想到竟被落選議員兼名媛林依麗譏諷她是歌星仔，指她沒資格言論，以下為林依麗之言原文照錄。<br>問：容祖兒呼籲香港人唔好遷怒於菲律賓女傭，唔好炒佢哋，你對佢嘅言論有乜嘢睇法？<br>林：佢有乜嘢資格言論啫？呢啲咁嘅歌星仔，係咪吖！即係唔話睇小佢，即你係歌星咪唱你嘅歌囉！</p><p>人物誌：是非名媛虛報胸襲</p><p>有歧視本地歌手之嫌的名媛林依麗，現年51歲，曾任仁濟及保良局總理。向來作風高調及激進的她，曾兩度參選立法會選舉，尤以爭取包二奶刑事化的政綱聞名。去年她登報指賭王四姨太梁安琪違反香港一夫一妻制，反對她連任保良局總理，被賭王恥笑「遲咗出身100年」。</p><p>與謝偉俊不和</p><p>林依麗也不時惹上官非，如早前為商台節目做嘉賓，其間與謝偉俊發生口角。另外，她訛稱今年4月遭保安員胸襲，日前在九龍城裁判法院被裁定虛報罪成，判監兩個月，緩刑一年半（圖）。</p></body></html>