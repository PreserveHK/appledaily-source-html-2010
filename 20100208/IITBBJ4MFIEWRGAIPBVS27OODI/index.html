<html><header><meta charset="utf-8"><title>敏妮Talk：保護投資 - 溫敏妮</title></header><body><h1>敏妮Talk：保護投資 - 溫敏妮</h1><p>近排大市不濟，股票投資成績麻麻，所以盡量唔掂。問題係，坐緊艇嘅貨點算好呢？<br>上個禮拜，敏妮睇「港股王」（ http://stock.nextmedia.com）名家貼士，睇吓有冇乜嘢啟示同方向，見到名家之一邱古琴提供嘅並唔係股票貼士，而係期權策略。 <br>好多人一聽見期權就唔願聽落去，因為覺得期權係衍生工具，風險高。不過，敏妮就聽過一位對期權非常熟悉嘅前輩講，喺波動市況下，投資期權比炒細價股仲穩陣，即使股票坐艇，亦可以藉期權降低持貨成本。</p><p>波動市投資期權</p><p>喺賭場，贏嘅唔使講，一定係莊家，至於喺股票市場，大戶往往就做咗莊家嘅角色，所以好多人都覺得，股市俾大戶玩晒，散戶只可以喺大戶手指隙度搵食，一個唔好彩仲會任由大戶魚肉。前輩講，期權係唯一散戶可以同大戶公平競技嘅平台，只有期權先至可以由散戶做莊家。<br>前個禮拜，敏妮睇咗一篇東尼徒弟林少陽嘅訪問，裏面除咗提到林少陽點睇今年環球經濟及股市走勢，亦有提供投資策略，佢不諱言，以期權策略保護自己嘅投資組合，每逢股市大跌時，就會入市執平貨，每逢股市上升，就買入股票或者指數認沽期權，當係為股票投資組合買保險。雖然大市上升，認沽期權會有損失，但一旦市況逆轉，投資組合就唔會「蝕入肉」。<br>星級基金經理都需要利用期權組合嚟保護自己嘅投資，一般散戶又點可以「赤裸裸」將自己嘅股票投資，毫無保護咁暴露喺波動嘅市況中。問題係，市面上提供股票貼士嘅渠道多，教人炒窩輪、牛熊證嘅亦唔少，偏偏教期權、談論期權，甚至對期權有興趣嘅，就好少，有關方面真係要好好推廣。<br>溫敏妮</p></body></html>