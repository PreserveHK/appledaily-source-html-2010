<html><header><meta charset="utf-8"><title>剝蕉皮　女優呼喚你</title></header><body><h1>剝蕉皮　女優呼喚你</h1><p>現今香港人講求效率，每件家品甚至連玩具都要實際之餘亦要多功能，對無幫助、無實際用途嘅物件稱之無聊物。無聊一詞，根據辭典解說，剛好是有趣之反意，形容沒有意義嘅語言舉止、精神空虛。雖然這詞略帶貶意，市面上卻有不少無聊嘅小玩意，幫人打發時間之餘又可以減壓，有時無聊與有趣只是一線之差。<br><br>記者：林佩婷<br>攝影：陳陶鈞<br>Model:Chichi、Ruby</p><p>無聊到爆小玩意
</p><p>香港人最怕寂寞，無論等巴士、等位食飯、等機㩒錢，總會拎住遊戲機打機、望住MP4機睇戲，等人無世藝總係覺得周身唔聚財，一些號稱無聊透頂嘅小玩意最能用來攝時間。</p><p>1.生熟蝦齊齊彈
</p><p>無論生蝦或熟蝦造型，仿真度都很高，看似普通電話掛飾，一拉蝦頭嘅繩，整隻蝦就會跳舞周身郁，寓意生生猛猛。各$59.9/a
</p><p>2.孤獨包剪
</p><p>與其一個人悶極無聊玩手指，不如用這部機和自己玩包剪。$88/b</p><p>3.BB遙控器
</p><p>若你對自己子女毫無辦法，俾仔女食住晒，不妨試試這個子女專用遙控器，可以「控制」仔女保持微笑、講禮貌、識SayGoodbye等做出乖巧的行為，雖然可行性極低，但起碼不停㩒掣，可以發洩自己嘅不滿。$78/c
</p><p>4.笑哈哈蒟蒻麪
</p><p>將手柄向前推，即唧出一條條晶瑩剔透嘅蒟蒻麪條，最爆笑是每條麪條各有盞鬼表情，等位食飯等得餓時，可以邊玩邊望梅止渴。$39.9/a
</p><p>5.唱歌髮泥
</p><p>要數全公司同事試玩人氣爆燈之選，就是這個外表似足Gatsby髮泥嘅發聲盒，一按開關即時播出木村代言廣告主題曲，個個一聽都笑到爆肚，可謂至無聊爆笑之最。$28/b
</p><p>6.蕉皮女優聲
</p><p>剝蕉皮都要搵女優配音！但此女優不同彼女優，是日本動畫配音員藤田咲嘅聲音，夠晒特別。$78/b</p><p>發洩壓力掐掟咇
</p><p>若然壓力大，怒火瀕臨界點，好易做錯事，有壓力不要一味死忍，可將力量發洩在不同種類嘅壓力球，舒緩情緒。</p><p>7.扭曲痛苦男
</p><p>SUK嘅壓力球，外形如縮埋一團狀甚痛苦嘅人，用力一掐，扭曲的公仔感覺更形痛苦。$100/d</p><p>8.指力揼地鼠
</p><p>打地鼠遊戲往往是最佳嘅發洩玩意，這個迷你版嘅打地鼠機，單靠指力揼地鼠，同樣有效。$58/b</p><p>9.咇出胎生魚
</p><p>有常識嘅人都知道魚是卵生，但用力唧這條魚仔，竟然會從肚內咇出魚仔，夠晒詭異！$28/b
</p><p>10.一掟爆屎球
</p><p>發脾氣時好多人喜歡掟嘢，唔想事後後悔可以考慮這個變形便便球。外形本身黏黏稠稠夠核突，一用力掐或掟更會變形，可發洩心頭嘅不滿。各$39/c
</p><p>11.凸眼動物
</p><p>每當發火就好想用力掐嘢，這兩個公仔造型可愛，但用力一掐雙眼就會凸出爆紅筋，令人非常心凉。各$48/b</p><p>ShopList</p><p>a.瑞華行（24331828）	<br>b.激玩部落（ http://www.partygame.com.hk/） <br>c.LOG-ON（31489423）	<br>d.Homeless（26911981）</p></body></html>