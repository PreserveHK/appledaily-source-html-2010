<html><header><meta charset="utf-8"><title>今年玩3D　電視最凸出</title></header><body><h1>今年玩3D　電視最凸出</h1><p>電視、電影嘅發展已唔再局限喺2D，電影界首先以一部《阿凡達》將3D呢個新效果讓觀眾享受，其實除咗入戲院之外，好多電子產品亦在計劃3D立體化，甚至嚟緊嘅世界盃，ESPN都話會提供3D版嘅足球賽事，雖然唔知睇波3D化會唔會刺激啲，但今年係3D年一定走唔甩！<br><br>記者：許福合<br>攝影：陳陶鈞、伍慶泉<br>Model:Algie@PureModels<br><br>V壹網：生活從此3D<br>http://www.vdonext.com/index.php?fuseaction=Features.Archive&amp;channel_id=575781&amp;program_id=666171<br><br>下周預告：教你用7D架拍片</p><p>屋企睇3D</p><p>想睇3D效果已唔係一定要入戲院，JVC已經搶先推出第一部嘅46"3DTV，如果你對《阿凡達》嗰種3D效果非常熱愛，咁JVCGD-463D10嘅立體畫面應可滿足到你。要睇3D時要用一副與睇《阿凡達》同樣技術嘅偏光眼鏡，就可以睇到3D立體效果，因為巿面仍未有正式3D視效影碟，試睇時播放嘅試碟主要都係遊山玩水同動畫，無好激嘅場面試到，不過多數嘅評語都係接近入戲院睇嘅效果，尤其在畫面遠近移動嘅人像景物，更係凸出！<br></p><p>打機一流</p><p>支援3D嘅《阿凡達》同名遊戲已推出，當打開3D之後，肉眼睇畫面就會有虛影，不過戴上偏光眼鏡後，就可以見到立體嘅遊戲畫面，因為係第一身射擊遊戲，用上3D後，場景變得有深度，比2D畫面有趣味得多。其實，3D仍在起步階段，限制唔少，例如片源必須係3D、要用眼鏡睇以及售價偏高，至於唔使用眼鏡嘅3D技術又如何呢？我哋就搵嚟JVC嘅巿場經理HeronYau，在網上《數碼達人》上分享對3D視像發展嘅睇法，記得上網睇埋喇。</p><p>3D勢力今年大熱<br>3D相機</p><p>有兩支鏡頭嘅富士FinePixReal3DW1，毋須眼鏡就可以睇到3D效果，不過要配合3DDigitalViewer電子相架才可睇番。</p><p>3D攝錄機</p><p>年頭舉行嘅CES展覽中，亦有展出3D產品，呢部3D攝錄機就係其中之一，有咩特別？梗係佢有兩支鏡頭，據講係拍3D專用！
</p><p>3D投影機</p><p>Viewsonic最近亦出咗部3D投影機，採用顯示晶片大廠Nvidia所推出嘅3D技術，所以用家想睇到立體效果，就要買副3DVision眼鏡。</p><p>3D筆記簿電腦</p><p>Nvidia既然係電腦界大廠，3D當然會用番喺電腦身上，陸續有筆記簿電腦公佈，可支援Nvidia3DVision，在播放3D影片或遊戲時就可睇到立體效果。</p><p>查詢：<br>a.富士（24088663）　<br>b.Viewsonic（36901398）　<br>c.JVC（27328220）　<br>d.CentralField（23870272）</p></body></html>