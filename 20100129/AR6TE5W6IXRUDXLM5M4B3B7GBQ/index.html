<html><header><meta charset="utf-8"><title>無國情教育 - 左丁山</title></header><body><h1>無國情教育 - 左丁山</h1><p>肥仔Ｋ奉老闆之命，周街行，視察各零售店之生意情況，突然收到母校中學老師電話，叫佢第二日返學校向學生演講，原來一位校友講者臨時有事，不能回校，故此老師急忙搵肥仔Ｋ替補。老師叫到，冇法子推卻，惟有硬着頭皮，第二朝返學校早會，做其甚麼「經驗分享」，講述佢自己會考成績欠佳，往美國讀社區學院，轉入大學，再到倫敦讀碩士，自倫敦得文部省獎學金往東京攻讀另一個碩士之故事，在外國九年，求存之道就係老子名言：一曰勤，二曰儉，三曰不為天下先。老師居然讚佢講得好，肥仔Ｋ為之飄飄然。講完，校長請吃早餐，慨嘆如今學生必修通識，中國歷史已被揚棄，亦少學生選讀中國文學（其實據左丁山所知，好多中學已停開中國文學課程），他日呢班九十中後（九五年左右出生）唔知點樣會識得中國國情。<br>肥仔Ｋ聽到，頗有所感。佢話在LA讀大學之時，一位智利學生見到佢，猛同佢講少林詠春，叫肥仔Ｋ過番幾招Chinesekungfu，肥仔Ｋ話一啲都唔識，智利學生大失所望，對佢講：「我以為所有Chinese都識功夫嘅！」邊度係吖！只不過李小龍、李連杰太紅而已。上堂之時，老師講起但丁，一位意大利學生猛咁吹水，點知吹穿窿，畀教授窒親。下課後，意大利學生對肥仔Ｋ講：「但丁係我國經典詩人，邊個意大利學生敢話唔識呀，為咗面子，我雖然識少少啫，都一定要發言o架，唔通俾其他國家學生講晒咩。」大家到咗飯堂食薯條，聽見一位美國學生向一位香港學生請教Confucius，但香港學生居然答：「我啲中文好渣嘅，唔識。」意大利學生大惑不解，問肥仔Ｋ：「點解香港學生話自己中文好差嘅，我死都唔會認自己啲意大利文好差！」肥仔Ｋ為之臉紅。<br>肥仔Ｋ對佢啲師弟演講，如出外留學，最好讀番啲中國歷史、文學常識先，千萬不可在外用：「我啲中文好差嘅。」作為遮羞布。講就係咁講，有冇人肯讀係另外一回事。香港中學生素來少讀中史與中國文學，施行三三四學制後，呢兩科更湮沒無聞，任特區政府與親中人士嗌破喉嚨講甚麼國情教育，邊有人理會吖。</p></body></html>