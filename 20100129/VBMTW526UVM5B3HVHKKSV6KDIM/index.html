<html><header><meta charset="utf-8"><title>敏妮Talk：開保管箱 - 溫敏妮</title></header><body><h1>敏妮Talk：開保管箱 - 溫敏妮</h1><p>大題係「開保管箱」，當然唔係教大家點去銀行開保管箱！前日，有個同事就問敏妮，佢有一位朋友嘅媽媽啱啱去世，而呢位朋友同佢媽媽喺銀行開咗個聯名保管箱，由於朋友嘅媽媽去得突然，唔知有冇遺囑留喺保管箱，所以想開保管箱睇睇。同事就問，如果要睇死者嘅保管箱有冇特別手續？<br>辦正手續嘅話，佢朋友可以去民政事務總署申請一張「需要檢視銀行保管箱證明書」，攞到證明書後，拎去向民政事務總署預約，搞掂手續，該署會有兩個獲授權嘅公職人員陪同一齊去開保管箱。<br>如果保管箱裏面有遺囑的話，要先拎正本去影印，然後將影印本留喺保管箱，先至好攞走份正本。</p><p>聯名持有有保障</p><p>不過，由於個保管箱係聯名開，同事朋友都有保管箱鎖匙，如果唔跟正手續，其實佢朋友大可以自己去開保管箱，因為一般嚟講，銀行冇咁快知道保管箱持有人已經離世，而一般承辦遺產嘅程序都唔係一時三刻搞掂。敏妮亦有朋友，家中長輩過身前，特登將自己嘅保管箱改為同長子聯名持有，當長輩過身後，長子叫埋細佬妹去銀行，長子開咗老人家嘅保管箱，將裏面嘅嘢攞晒出嚟，按照老人家遺願分配保管箱嘅嘢，免除等候遺產承辦嘅時間。<br>當然如果兄弟姊妹同心，唔會有爭拗甚至爭產情況，一切就方便好辦。不過，最怕係一家人因錢反目，日後可能面對遺產爭拗風險。所以有獨立第三者作證，如果日後有人出嚟爭產，都唔怕死無對證。<br>溫敏妮</p></body></html>