<html><header><meta charset="utf-8"><title>宣傳易九千蚊起有交易　迷你瘡炸入腦</title></header><body><h1>宣傳易九千蚊起有交易　迷你瘡炸入腦</h1><p>搵Jackeline，無暗瘡！宣傳易大把經典搞笑廣告，最近時昌迷你倉CrossoverJackeline的綠葉療膚中心廣告，成為近來熱話，貨倉與護膚風馬牛不相及，幕後班底因何有這交叉概念不重要，重要的是，保證你入腦，最低消費，九千蚊起播一次。<br><br>記者：陳諾堯　<br>攝影：王文忠<br>模特兒：CCCho</p><p>十大笑爆經典<br>1.迷你倉×Jackeline：九唔搭八</p><p>老外Matt金句：「信譽好，字號老，81777778！」疲勞轟炸到你硬生生記下電話號碼，今次時昌和Jackeline玩交叉，瞬間成全城熱話，導演Poon：「過癮在觀眾已習慣了兩個廣告本身是分開播的，合而為一即成話題，又巧合地迷你倉的『倉』與暗瘡的『瘡』同音，放在一起幾好笑。」交叉後，最爆笑一句由Jackeline演繹：「有時有啲倉都幾好o架，我係講時昌迷你倉。」</p><p>2.金寶綠水：講半鹹不淡廣東話</p><p>又是經典對白：「金寶綠水，清潔先驅。」廣告畫面圍繞女傭清潔家居，口號一味押韻，如「金寶綠水唔使過水」和「香港金寶鐘，清潔好輕鬆」，廣告裏那個說廣東話不正的女傭還被質疑扮賓賓，但當年廣告一出，好多人都模仿她的說話腔調。</p><p>3.得成僱傭中心：同鄉無面畀</p><p>廣告開始，陳敏兒與女兒說：「唔好亂咁開門呀！」不同女傭上門見工，陳敏兒不停Sayno，直至有個穿得成制服的女傭說：「我來自得成！」她才收貨，隔鄰女傭說：「我都係佢同鄉喎！」這對白也夠經典。</p><p>4.深圳雅健口腔門診部：爆笑朱咪咪
</p><p>朱咪咪挑剔地說：「挑咗核未呀？攞去隔一隔渣先啦。」初不明這廣告賣甚麼，原來叫港人回國內看牙醫。朱咪咪本身形象搞笑，她一本正經介紹牙醫，即時有種Comical效果，口號有「講嘢最緊要有牙力，睇牙梗要揀有實力！」連盧海鵬都在《香港亂噏》拿這廣告開玩笑。</p><p>5.景鴻移民顧問：搵趙雅芝Upgrade</p><p>最近的景鴻移民廣告比較正經，較之前升了不少，開場有充滿女人味的趙雅芝說：「真正嘅快樂，係要懂得去選擇……」之後老闆關景鴻出現：「我可以幫到你。」Poon：「2008年他們想Renew品牌，覺得以前廣告太白，所以找趙雅芝做主角，想Upgrade一點比較有意境Feel，對白不多。」</p><p>6.意外信貸基金：肥妹天使嬲死導演</p><p>「老闆，出番五分四工傷錢都好啩……」廣告裏的肥妹天使是意外信貸基金員工之一，穿天使袍的她向工傷工人說：「我可以幫到你喎。」嚇到工人眼凸。Poon：「2006年接拍，問他們有何資源，他們說有班員工，我選了肥妹仔做天使，物盡其用，廣告出街後很多人認得她，她說嬲死我。」
</p><p>7.儲存易迷你倉：喬寶寶擔正</p><p>「想家居瘦身？儲存易迷你倉集團幫到你。」那時時昌迷你倉還未興起，迷你倉都算新概念，更找當紅喬寶寶做主角，用不同處境，表達情侶要租個迷你倉擺放東西。Poon：「2005年喬寶寶做儲存易演員，大家合作愉快。」</p><p>8.海港錦鯉：老闆捧錦鯉做生招牌</p><p>「嘩！啲錦鯉好靚喎，邊度先搵到呀？」一輪有問有答後，緊接有以下搞笑對白：「但係我唔係好識養喎。」老闆還捧着肥美錦鯉做生招牌，認真搞笑！Poon：「2007年拍攝，原意沒想過有搞笑成份，但可能太白太直接，出來效果更搞笑。」</p><p>9.捷達投資：董事長壯聲威</p><p>郭晉安說：「投資定居香港，令你有更自由嘅發展空間。」廣告主要Sell給同胞知道，移民香港有多好，畫面有一家四口，老竇用普通話說：「來香港定居，找捷達吧！三個月辦妥，我們就是成功例子。」女兒還大叫：「ILoveHongKong！」廣告裏，捷達董事長和員工都有出場壯聲威。</p><p>10.李采玲營養焗頭：超老土但搞笑</p><p>廣告開場，一個正在焗頭的女仔大讚李采玲有幾勁：「李采玲營養焗頭，為我活髮同解決脫髮嘅煩惱……」這廣告聽了很多年，廣告中人物打扮超Out，還用施念慈做代言人，整個廣告好老土，但老土得來極搞好笑。</p><p>盧海鵬玩寸宣傳易</p><p>宣傳易首播至今差不多14年，於三色台分上中下午及深夜時段五次播放，除非立即轉台，否則不看畫面總聽到廣告內容，會對廣告對白或口號留下深刻印象，廣告屬低成本製作，連不太看電視的八十後，都被廣告疲勞轟炸到入腦。<br>宣傳易的廣告十年如一日，畫面和一般大型廣告不同，對白搞鬼演員有個性，難怪那麼多人喜歡借題發揮，模仿廣告主角造型和更改對白，如YouTube上ILoveYouBoyz那段搞鬼宣傳易版《非常易》，少爺占扮Jackeline那幕簡直笑破肚皮；ATV的《香港亂噏》一向受歡迎，有集盧海鵬一人化身多角，飾演幾個經典宣傳易廣告主角，至今已有25萬多人瀏覽。</p><p>a.搞鬼版《非常易》： http://www.youtube.com/watch?v=zQ4o2mRQZ5Y </p><p>b.盧海鵬化身廣告主角， http://www.youtube.com/watch?v=YWwV2WLD3OA </p><p>導演靠神引領</p><p>宣傳易廣告導演Poon，畢業於香港珠海學院新聞及傳播學系，之後邊做PA邊做Freelance，再入宣傳易做了兩年，專負責賣橋。他對廣告很有興趣，和家姐開製作公司ShinyTreeCreative，Poon：「宣傳易Refer了很多廣告給我，我人生第一個廣告是譚小環做主角的《純子綿綿衣》，都是替宣傳易拍的，最有反應的是第一個時昌迷你倉廣告，他們是中小企沒那麼多Budget，要做到效果惟有物盡其用慳得就慳，為營造氣勢，演員全都是夥計、朋友和老婆，條橋本身老土，但觀眾對Matt又受落，出來反應好，好有話題。」他是基督徒，每次拍廣告前都會祈禱，希望得到神的引領，一切順利。</p><p>老闆出馬夠專業</p><p>時昌迷你倉和JackelineBeauty的廣告由董事或老闆做演員，Matt和Jackeline認為親自出馬，廣告會顯得更有說服力，Matt：「我和行政總裁Kevin在一個HouseMusicParty認識，那時他公司在油塘有個吉倉，我們便一起構思像外國般開迷你倉，我爸是台山人媽是澳洲人，我外表是老外但十幾歲已學懂講廣東話，所以他決定派我做主角，有Gimmick！」<br>「有暗瘡？搵Jackeline啦！」這句對白都好爆炸，廣告先出現暗瘡男，然後到Jackeline親自出場講解，Jackeline：「其實用自己做生招牌，出自己個樣，可說很大膽和很危險，因為要自己Keep得好至得，不可影響公司形象，所有東西一定要正面，因為有甚麼不好都會即時攬上身。最近在創意創業大獎典禮中認識了時昌的Matt、Kevin和導演Poon，所以就一齊合作搞搞新意思。」</p><p>疲勞轟炸包記得</p><p>宣傳易一日播五次，電視迷如我自然個個廣告背得出，不是電視迷也一樣會記入腦。<br>原來想對方接收並記着訊息，只要把訊息不斷重複又重複便可，這是廣告重要規條之一，叫「RepetitionTheory」。心理學家萬家輝：「人不論有心或無心都會接收資訊，以為不記得，其實已深印腦海，對重複的話語或影像一定有印象。」商業心理學已做過很多這方面的研究，「日本有研究，播放一套電影，每隔一段時間閃出一個歷時二十七分之一秒的英文字母，到整套電影完畢，字母大概會重複出現過十次，觀眾以為自己不記得，甚實大部份人都記得該字母，這說明就算你不喜歡那東西，只要不斷重複出現你前，你也一定記得，當然，你可說是疲勞轟炸！」</p><p>Season（22歲）<br>「平日有看電視，都有留意宣傳易，成日播都幾煩，最有印象是時昌迷你倉同Jackeline，同學們經常講。」</p><p>Miu（20歲）<br>「不算多看電視，但好記得金寶綠水這個廣告，之前日日播，記得有個說廣東話不正的女傭在做家務，好笑。」</p><p>嵐嵐（22歲）<br>「開電視經常聽到宣傳易廣告，好深入民心，內容畫面夠直接，關景鴻移民顧問的廣告Slogan最特別。」</p><p>Martin（24歲）<br>「先在YouTube看到時昌迷你倉CrossoverJackeline，之後在宣傳易看到，估佢唔到，簡直九唔搭八。」</p><p>Kelly（22歲）<br>「最記得迷你倉，最近有Jackeline玩Crossover，好有創意又新鮮，因為看慣了原本兩個廣告是分開播的。」</p><p>宣傳易收費<br><br>播一次30秒廣告：日間$12,000起，夜間$9,000起，客戶每次訂購金額達$450,000，將附送一次實景拍攝製作，包前期創作及稿件撰寫、實景拍攝6小時、簡單畫面剪接2小時、1次旁白錄音（男聲或女聲一把）、1條背景音樂。<br><br>查詢： http://www.tveasy.com.hk/ </p></body></html>