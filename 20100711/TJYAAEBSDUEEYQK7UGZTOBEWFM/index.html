<html><header><meta charset="utf-8"><title>消費blog：港龍優惠$1650往返青島</title></header><body><h1>消費blog：港龍優惠$1650往返青島</h1><p>港龍航空慶祝25周年，連續推出機票優惠，港龍公關Aliso噚日call小妹，話港龍推出最新嘅25周年「飛！撲！精選！」優惠，可以低至$1,110，買到來回內地五大熱點嘅機票，仲係可以喺暑假出發㖭。<br>Aliso話，乘客只要今明兩日，經港龍網站（ http://www.dragonair.com.hk）訂票，或致電港龍訂票熱線31932222，或經旅行社都可訂購優惠機票。優惠機票出發日期係今年8月23日至9月12日。 </p><p>飛杭州南京平近半</p><p>前往上海及青島嘅來回機票優惠價$1,650，飛杭州及南京$1,430，三亞就賣$1,110。<br>港龍賣花梗係讚花香啦，小妹咁精明，即刻上港龍網check吓正價機票價格。優惠機票出發日期8月23日開始，小妹就選擇同日出發嘅正價機票，去上海同青島嘅來回票價分別係$2,200同$3,030，計一計數，優惠價比正價平咗25%同45%；杭州同南京機票正價分別係$2,400同$2,920，優惠機票減幅有成40%同51%；而三亞機票正價係$1,620，減成31%。<br>港龍優惠機票平到半價，又幾低喎。但各位老友上網買平機票，唔好亂咁clickicon，一定要click入去「飛！撲！精選！」嘅icon，否則誤買正價機票，仲以為係平價機票就儍豬啦。<br><br>電郵：mailto:shoppingjing@appledaily.com</p></body></html>