<html><header><meta charset="utf-8"><title>姓資還是姓社 - 左丁山</title></header><body><h1>姓資還是姓社 - 左丁山</h1><p>最低工資法案，一定會通過，主要關鍵在於最低工資訂在乜嘢水位，工會要求時薪三十三元，飲食界、零售界提出二十三至二十五元，現時最多人講嘅係二十七元至二十八元，即中間落墨。是否如此，視乎商界議員與工會派議員談判拔河嘅啫，雙方達成妥協，應該唔難，須知道幾乎每一個民主國家都有最低工資，社會主義國家更唔在講，呢項係政治議題，與經濟學概念無關，經濟學家通常反對無效嘅。<br>本着政治目標而立法嘅最低工資法案，一旦落實，就係一個經濟議題，影響企業之僱用員工政策及薪資政策，所有上市或非上市公司都要應付，上市公司（特別係飲食、零售業）更加要公布最低工資對未來盈利嘅影響。大家樂集團主席陳光裕對傳媒表示，假若最低工資時薪設於三十三元，大家樂便要發盈警，立即招來批評，仲有社論話一啲「行政貴族」肥己瘦下，自己收年薪幾百萬，前線員工就得四、五千，高層行政人員以壓榨員工薪水，為自己立功。咁講法，對啲高級行政人員並不公道。根據勞工市場供求，如果時薪二十三元嘅工作，有大把人排隊應徵嘅話，行政人員做乜嘢要向董事會建議將時薪提高至三十三元？如果時薪二十三元、二十四元、二十五元，都搵唔到工人（例如上世紀七十年代末，八十年代初，工廠周街搶工人，做介紹人都有現金回贈之時），行政人員梗會為咗維持正常營運，向董事會建議將時薪提高到三十三元，並且增發獎金㖭啦。<br>陳光裕年薪近一千萬元，假如最低工資時薪係三十三元，陳光裕完全唔收人工嘅話，大家樂要不要發盈警？當然要啦。陳光裕嘅年薪與大家樂將來（假設時薪訂於三十三元）發盈警，根本全無關係，乘機鬧佢薪水過高，只係情緒發洩而已，並非理性分析。<br>因最低工資而指責他人薪水過高，係一種仇富心理反射，在資本主義社會，不是一件好事。究竟香港要行資本主義市場經濟還是社會主義規劃經濟，好值得辯論。</p></body></html>