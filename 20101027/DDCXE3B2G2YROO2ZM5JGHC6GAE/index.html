<html><header><meta charset="utf-8"><title>蔡衍明返台灣做傳媒大亨未搞掂ATV　又買收費電視 - 李華華</title></header><body><h1>蔡衍明返台灣做傳媒大亨<br>未搞掂ATV　又買收費電視 - 李華華</h1><p>有人話過，有錢佬有兩樣嘢至鍾意搞，就係政治同埋女人。但計華華話，應該仲有一樣，就係傳媒，而呢一家嘢，近年嘅吸引力，似乎已經超越咗前面嗰兩樣！個個唔係撈開呢行嘅，都話要做傳媒大亨，而就算條路幾難行，都冇打擊佢哋要成為一個傳媒大亨嘅決心！<br>好似台灣米餅大王蔡衍明咁，一單「謎」一樣嘅收購（亞洲電視），再加一句冇香港記者聽得明嘅「炸能狗狗」（閩南話吃人夠夠），令佢個朵響遍粵港澳湛！咁亞視單嘢家上咗法庭，仲喺度膠着緊，但唔使替蔡老闆擔心，因為佢喺台灣已經有電視台，又有報紙，仲趁呢個空檔，蛇咗返鄉下食其大茶飯！</p><p>行家話唔係咁易</p><p>寶島最大嘅有線電視系統中嘉（至少有105萬用戶o架），隨時落入蔡老闆嘅財團！蔡老闆拍住東森董事長王令麟同另一知名富豪蔡鎮宇搞咗間「旺旺寬頻」，打算收購中嘉，單刁據聞盛惠715億新台幣（即係大概181億港紙），應該係recordhigh，蔡老闆佔「旺旺寬頻」五成一股權，要掟幾多出嚟有數得計。<br>蔡老闆嘅傳媒版圖幾時可以擴展到有線電視呢？聽台灣行家講，又似乎唔係咁易。第一，單刁應該要搞9個月先掂，加埋，蔡老闆檔旺旺中時集團，之前因為中視（免費）同中天（收費）兩個電視台引發嘅跨媒體變更，同監管機構NCC（國家通訊傳播委員會）有牙齒印，家陣話叉隻腳埋有線電視度，唔係話叉就叉得……結果會點？唔知會唔會好似亞視單刁咁戲劇性呢？<br><br>李華華<br>mailto:LiWaWa@AppleDaily.com</p></body></html>