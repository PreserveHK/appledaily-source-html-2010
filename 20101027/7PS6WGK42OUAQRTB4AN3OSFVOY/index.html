<html><header><meta charset="utf-8"><title>黑蓮花聲壓場　引女拋胸</title></header><body><h1>黑蓮花聲壓場　引女拋胸</h1><p>哈囉喂百鬼出籠，想喺派對出位，唔止化妝飾物考心思，再揸架暗黑蓮花壓場，218匹引擎咆哮，加若隱若現嘅碳纖拉花、高鼓頭燈及玲瓏身段，未落車已引來靚女尖叫，再拋胸挑逗呢！<br><br>記者：徐影龍<br>攝影：譚盈傑　<br>Model：Betrys@GMEModels<br>Hair：Green、阿Ming@CHIN.G</p><p>你當我是浮誇吧</p><p>Lotus賣相一向浮誇，毋須去到Evora、Exige級數，平平哋五六十萬嘅Elise足以夠照。Lotus未來將會大轉款，變得又橫又方，似足林寶堅尼，而呢款EliseSC仍有Lotus家族式誇張曲線身段，一對頭燈拔地而起，玲瓏浮凸得令人血脈賁張。亮黑車身配暗啞仿碳纖拉花，由車頭一直延伸到車尾，兇狠霸氣若隱若現，充滿神秘感。加埋超低矮車身，以及黑夜中怒目而視嘅尖長頭燈，有如遇着豐滿小魔女般，心甘情願死喺佢手上。<br>不論去任何飯局或哈囉喂派對，相信甫駛入會場、未踏出車門，女嘅見到肯定會有少少鍾意咗你，男嘅就嫉妒得有少少想「舂」你。幾十萬車價換嚟百分百收視，未計性能表現已值回票價啦！
</p><p>拍住林寶拉利咁快</p><p>除最新最豪嘅Evora，過往Lotus一向玩簡約，早幾年更精簡到連冷氣都無，揸得蓮花預咗辛苦。幸好呢架EliseSC都有冷氣、音響、一按撻車，甚至連杯架都有，揸起來已算舒服，且鍾情蓮花嘅，一定愛死副218匹豐田2ZZ-GE引擎，加上Supercharged機械增壓，推動僅重870kg嘅輕車身，你可以想像到加速力有幾驚人，0-100km/h只需4.6秒，比林寶LP560-4及拉利F360等只相差約半秒，幾十萬追貼幾百萬性能表現，內櫳簡約啲都無所謂啦！最正係操控夠Raw夠Pure，不設LSD、TRC等電子輔助系統，六速棍波拍上拍落，拖波補油全部靠自己，嗰種直接反映車手技術嘅機械感，喺現今車壇已經買少見少。</p><p>南瓜Lotus　一樣應節</p><p>嫌黑色太神秘，同場仲有架開開心心、似足南瓜車嘅二手橙色EliseSC，同樣招搖搶眼，更有齊泊車鏡頭同手動軟篷，08年車行咗約2萬公里，代理包1年保用，叫價$499,000。</p><p>LotusEliseSC</p><p>引擎：1,796cc直四<br>馬力：218PS/8,000rpm<br>扭力：211.8Nm/5,000rpm<br>傳動：6速手動波箱<br>售價：$561,000起<br>查詢：28770810<br>（RichburgLotus）</p></body></html>