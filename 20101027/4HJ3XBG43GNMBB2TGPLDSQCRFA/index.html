<html><header><meta charset="utf-8"><title>馮仁昭四圍超：朱慧敏拖手錫錫別男友 - 馮仁昭</title></header><body><h1>馮仁昭四圍超：朱慧敏拖手錫錫別男友 - 馮仁昭</h1><p>朱慧敏（Queenie）之前喺爾冬陞監製嘅電影《竊聽風雲》中表現備受讚賞，加上公開咗同台灣男友RickChang拍拖之後，難怪佢近日特別精神爽利。上星期六，Queenie嘅男友就因為難忍相思之苦，特登由台灣飛咗嚟香港陪女友度周末。歡樂時光過得特別快，前晚8點幾就見到呢對情侶喺赤鱲角機場出現，Queenie準備送男友飛機。</p><p>含情互望</p><p>Queenie同男友先去書店買咗幾本書，之後原本想到樓上嘅酒樓晚膳，但呢兩個讀番書嘅情侶最後選擇到樓下嘅炸雞快餐店食晚餐。男方好有風度咁安頓女友坐低後，就去咗買嘢食。食完飯後兩人手拖手行到閘口，只見雙方含情脈脈互望一輪後，男仔就好溫柔咁錫咗女友額頭一啖，Queenie就表現甜絲絲。依依不捨送完男友後，佢就坐機鐵返貝沙灣住所。據知此行男方見埋湊大Queenie嘅姨媽姨丈，兩老對阿Rick嘅印象仲非常好，睇嚟都好事近嘞。<br>另外，朱慧敏噚日同何傲兒及周家蔚喺尖沙嘴出席明珠台劇集《心計》記者會，周家蔚話嚟緊要返內地拍劇。咁咪冇時間結婚？佢話：「做嘢先啦，冇錢點結，同埋想做化妝品生意，可能10年後先做，但要儲錢囉。」何傲兒講到老友高海寧被疑整容，佢話：「佢面細咗可能因為減肥，瘦得犀利咗啩。」</p></body></html>