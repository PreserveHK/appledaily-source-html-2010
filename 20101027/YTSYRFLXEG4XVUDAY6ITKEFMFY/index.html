<html><header><meta charset="utf-8"><title>中環在線：Esprit為善事叫人打鼓 - 李華華</title></header><body><h1>中環在線：Esprit為善事叫人打鼓 - 李華華</h1><p>發財要立品，呢個道理華華明，但原來連鬼佬都明！Esprit宣佈，佢哋贊助印度嘅SOS兒童村開咗幕，隨即又搞個叫BIGBANG「敲響您的愛心」嘅全球慈善活動，呼籲大家響下個月5至13號期間，去北京道旗艦店敲響個鼓，又或者上佢哋個網站敲響「虛擬超級巨鼓」。<br>如果全球累積滿300萬次鼓聲，Esprit就捐50萬歐元畀SOS兒童村！曾經提名奧斯卡嘅瑪姬嘉倫賀（MaggieGyllenhaal）同老公彼得沙斯格（PeterSarsgaard）都話力撐，華華誠心祝願11月頭開始，北京道會不斷有舞龍舞獅咁嘅嘭嘭聲，越嘈就越好，得閒的話，大家記得去幫手製造噪音呀！</p></body></html>