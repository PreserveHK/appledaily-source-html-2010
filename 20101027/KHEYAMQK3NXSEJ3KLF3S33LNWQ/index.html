<html><header><meta charset="utf-8"><title>非凡哥假PK真慈父</title></header><body><h1>非凡哥假PK真慈父</h1><p>被監製李勝形容為《巾幗梟雄之義海豪情》最PK角色的麥長青（麥包），劇中非凡哥一角陰險刻薄勾義嫂，但現實中則是個好爸爸。日前麥包收工後便偕太太及一對子女到沙田嘆馳名雞粥和甜品，非凡哥變身慈父享受天倫樂。</p><p>現年40歲的麥長青，90年代主持兒童節目《閃電傳真機》出身，後轉到戲劇組發展，多年來默默耕耘，至近日在《義海豪情》中飾演極乞人憎的非凡哥而備受注目。不過劇中自私自利、陰險奸詐更衰到勾義嫂搶走黎耀祥老婆的麥包，現實中卻是個熱愛家庭的好丈夫好父親，如上周五麥包收工後，便第一時間偕太太、10歲大女和8歲兒子享受天倫樂。</p><p>一家四口嘆雞粥</p><p>上周五晚8時許，麥包一家四口到沙田馳名的強記雞粥食晚飯，並由麥包嫂Allison做柴可夫駕駛落地5年的Volvo四驅車接載，另有一男一女友人駕駛另一私家車尾隨。麥包等人一走進食肆即揀選近電視機位置坐下，實行一邊吃邊睇《義海豪情》，各人點了雞粥、東風螺等小菜美食，記者上前要求拍照時，麥包還大方地攬着囝囝任影唔嬲。</p><p>阿仔改叫非凡哥</p><p>在強記逗留一小時後，麥包再拉隊到後面街的「傅師傅」食甜品，同樣揀選電視機旁座位，直至9時半劇集播完後才離座，之後麥包到生果檔買完生果後才與家人驅車離開。<br>日前記者致電麥包，他指當日相約了舅仔夫婦食晚飯，他說：「我結咗婚11年，一向鍾意享受家庭樂，一有時間就會陪家人，同仔女多啲溝通。」問子女對其非凡哥角色可會反感時，麥包笑說：「個女好識分嘅，至於個仔家冇叫我老竇，叫我非凡哥，俾佢笑死。」<br>採訪、攝影：彭琮然</p></body></html>