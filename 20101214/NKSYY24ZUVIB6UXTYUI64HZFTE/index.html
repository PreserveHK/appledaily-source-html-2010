<html><header><meta charset="utf-8"><title>中環在線陳廷驊舊臣爆料：「佢」令兩姊妹起磨擦 - 李華華</title></header><body><h1>中環在線<br>陳廷驊舊臣爆料：「佢」令兩姊妹起磨擦 - 李華華</h1><p>一向低調嘅南豐陳廷驊家族，人口唔係多，但係依然搞到有爭產官司，上流社會中人，好多都話不勝欷歔！單嘢揚咗出嚟之後，各大傳媒都忙於追料，但係入咗司法程序，涉案嘅個個都要封嘴，幸好因緣際會之下，俾華華搵到個唔使封嘴嘅，同大家八吓卦。<br>下個月61歲嘅Sammy李孝仁（下稱阿Sam），係南豐前稽轄部主管兼美加地產嘅董事，係陳廷驊嘅嫡系人馬，1998年8月8日離開南豐，退休去咗英國生活。點解同華華傾偈？阿Sam話「剛剛喺英國返嚟度假，見到董事長（佢對陳廷驊嘅尊稱）屋企搞成咁，喺報紙周刊睇到嘅，有好多唔係事實，所以咪出嚟講句正義嘅嘢，你見南豐無老臣子敢出嚟講嘢o架！」佢又強調，自己同南豐無瓜無葛，亦無話幫兩位陳小姐任何一位做嘢。</p><p>一個孝而不順　一個順而不孝</p><p>「董事長夫婦對兩個女同樣愛錫，我未走之前，佢有同我講過，第日希望兩個女一齊管理佢嘅王國……兩姊妹幾好o架，我感覺到係佢出現之後，兩個家庭開始有啲磨擦。」阿Sam口中嘅「佢」，係指陳慧慧嘅同居男友司徒啟瑞。<br>「司徒係二小姐（陳慧慧）介紹入南豐嘅，大約係95、96年左右，董事長唔係好喜歡嘅，呢個係佢睇人嘅問題……」<br>至於近排報紙周刊所講所寫嘅種種，阿Sam話：「大小姐當日嫁賓仔（菲律賓人），董事長嘅傳統思想，當然想佢嫁中國人，有不滿唔奇，但唔係外間咁講好唔鍾意，大小姐比較鍾意美國嘅生活；二小姐就鍾意香港，大小姐比較顧家，細妹就比較外向啲，總之一個孝而不順、一個順而不孝喇……個阿媽冇話企喺邊個女嗰邊嘅，我諗佢都係覺得連自己都唔安全，驚俾外人搶走晒啲嘢，逼不得已先出手告個細女……」<br>到底誰是誰非，都係留番畀個官去審喇！</p><p>為官司頻撲　陳慧芳染恙</p><p>南豐呢單爭產案熱爆全城，陳廷驊兩個女自然成為傳媒追蹤焦點，細妹陳慧慧俾人影到同男朋友司徒啟瑞搞party跳舞；噚日華華就撞到家姐陳慧芳，孤伶伶一個人喺灣仔新鴻基中心地下搭的士。據聞，佢呢排經常穿梭醫院同律師樓之間，可能頻撲得滯，呢幾日仲感冒病埋，雖然戴住口罩，但係都睇得出佢心事重重。<br>由於家事已經變成法庭案件，華華知道陳慧芳應該唔想講嘢。最近有人話佢唔畀個妹去醫院探媽咪，華華問起佢，佢果然只係答：「呢啲係屋企嘢，同埋已經入咗司法程序，所以唔方便講咁多。」<br>關於陳氏家族，華華八多樣嘢畀大家聽，上星期四（9號）陳廷驊外甥何正昂墮樓，原來餘波未了！話說噚日有報紙報道，收到匿名電郵，話何正昂墮樓身亡前一日，佢阿哥曾經去過佢荃灣嘅廠房（即係墮樓現場）同佢嘈交。何正昂嘅哥哥Stephen噚日同華華講，佢已經幾個月無同細佬接觸，由何正昂墮樓至到噚日，佢屋企人都無通知過佢呢個大伯。<br><br>李華華<br>mailto:LiWaWa@AppleDaily.com</p></body></html>