<html><header><meta charset="utf-8"><title>湯彥麟上位 - 左丁山</title></header><body><h1>湯彥麟上位 - 左丁山</h1><p>國泰航空公司真巴閉，推出空中服務員新制服、商務艙新座椅、機場貴賓室新裝修，都可以請到政務司司長唐英年到場主持，並試坐商務位，謀殺不少菲林（或者現在要講：消耗不少記憶體）。當然，呢個新產品介紹會並非簡單，左丁山現場估計要用起碼一百萬元，後來碰到一位國泰文膽，問佢用咗幾多錢，佢毫不猶疑咁講：overamillion。<br>介紹會於十二月七日在會展新翼大展覽廳舉行，應邀到場人士有傳媒代表，馬可孛羅會鑽石級級數會員，睇落起碼有二三千人，場面盛大，新產品面世前就有來自澳洲嘅雷射人（Laserman）作雷射激光舞表演，之後由即將退休嘅行政總裁湯彥麟致詞，指出國泰係香港的航空公司，擁有飛機超過二百架，未來十年會投資百五億以上嚟擴充機隊及貨運站，係香港經濟一大力量。<br>國泰已發盈喜，國泰、港龍員工齊齊加人工，早已脫離航空業艱苦時期（例如陳南祿當政時之九一一後遺症與沙士），做乜有國泰李察基爾之稱嘅湯彥麟要辭職走人呢？呢個時候做國泰總裁好容易領功嘅噃，咪益晒繼任人史樂山？<br>呢，有事唔識就要問。前輩W老早坐在大堂中座嘅高腳櫈上嘆緊白酒，左丁山幾年前到福岡旅行，住在君悅酒店，早上吃早餐時見到前輩W一家三代齊集，呢次係第二次遇上。同前輩W講起呢個問題，前輩W話：「唔好睇小IATA總裁呢個職位，呢個組織在國際航空界好有地位，二十幾年前我知道國泰行政總裁M退休之後就想入IATA做呢個位，但當年亞洲經濟未壯大，國泰唔算係大航空公司，歐美航空界唔想畀國泰退休高層做IATA總裁。現在唔同晒嘞，國泰有二百架飛機起碼，歐美航空公司未曾破產嘅就要互相合併，或搵政府救亡，邊度有國泰、新航咁威風吖，JAL都要破產保護啦。故此今次湯彥麟把握機會，提早退任去做IATA行政總裁，雖然人工花紅未必有國泰咁高，但地位超然吖嘛！」前輩W果然識得提點，正是，好位不常有，有位就要立即上，湯彥麟今次夾啱天時，得到退休後嘅DreamJob，恭喜晒。</p></body></html>