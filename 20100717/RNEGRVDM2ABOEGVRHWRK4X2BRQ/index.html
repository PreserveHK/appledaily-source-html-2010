<html><header><meta charset="utf-8"><title>「Rain會出現是假的」莊思敏微博踢爆深圳大話騷</title></header><body><h1>「Rain會出現是假的」<br>莊思敏微博踢爆深圳大話騷</h1><p>模特兒莊思敏、AnaR.及Rosemary等前日到深圳為一間美容公司的18周年慶典行騷，大會聲稱邀請了韓國天王Rain、金喜善及關之琳等出席，結果Rain和關之琳冇影，金喜善就有聲冇人。</p><p>記者被推撞</p><p>莊思敏昨日在微博炮轟說：「被騙了，話說今天的工作是時裝表演，結果變成hairshow，為何這麼小事都要說謊，當然Rain會出現都是假的……為何要這麼大整蠱呀？」她昨日在電話提及此事仍一肚火：「大會冇人話畀我哋聽要做乜，好唔尊重，工作人員講嘅都唔同，件事由一開始已經係個大話！我哋下晝食完飯返會場，保安話認證唔認人，但又冇人畀證我哋，保安對我哋推撞，仲鍊住我手臂唔畀入，真係好冇禮貌！」吳浩康在微博撐女友，罵大會「真的很過份！」<br></p><p>其實前晚情況十分混亂，在金喜善出場前，有10多名保安突然動粗驅趕記者離場，混亂間兩名香港記者被叉頸推撞損傷，昨有人在微博上載相關短片，不過已被河蟹。<br>此外，AnaR.昨日一臉倦容在中環為RogerVivier示範鞋袋，她投訴前晚深圳騷說：「前天真是漫長又熱，如果不是說有我偶像Rain，這個工作我是不會接的，最終又沒有。很多模特兒不開心，我也覺得被騙。」<br>採訪、攝影：曾小嘉、歐陽慧恩</p></body></html>