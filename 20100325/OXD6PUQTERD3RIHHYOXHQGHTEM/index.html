<html><header><meta charset="utf-8"><title>郭炳湘同細佬零交流無公司100分　話新地可以做好啲 - 李華華</title></header><body><h1>郭炳湘同細佬零交流<br>無公司100分　話新地可以做好啲 - 李華華</h1><p>新地（016）非執董大K郭炳湘，自從08年被人「迫走」無得做主席之後，一度同兩個細佬關係緊張，大K仲多次質疑新地有企業管治問題。事隔兩年，大K啖氣落咗未呢？噚日華華同班記者行家見到佢，天南地北講樓講港聞，但一問到兩個細佬，佢就唔多想講。有人問：「近排有冇同細佬去食吓飯飲吓茶，或者出吓海呢？」點知大K話，有時喺寫字樓碰吓頭，咁即係零交流啦！佢跟住仲學外交談判咁，轉頭講話今日天氣幾好，睇嚟三兄弟仲未冰釋前嫌噃。<br>至於新地嘅問題有冇改善？佢話所有公司都唔會做到一百分，當然可以再做好啲。講到自己嘅投資，大K話舊年入股永利澳門（1128），回報都幾好，仲睇好澳門娛樂事業有得發圍咁話！</p><p>四叔二公子入股　香港資源有大計</p><p>前嗰排，四叔李兆基二公子家誠，將揸住金至尊嘅中國金銀一成股權，賣畀岳父徐傳順做執董嘅香港資源（2882），變相入股。加埋另一股東劉旺枝，亦將三成中國金銀賣畀香港資源，中國金銀變成香港資源嘅全資附屬。搞咁多嘢，你話冇搞作跟尾，講都唔信。華華搵好友、香港資源執董許浩明問吓單刁有乜下文，Herbert講，好難代表李二公子講嘢，但相信以徐李嘅關係，李公子會透過徐先生代表其立場。<br>又係嘅，以自己名義入股岳父間公司，夠晒心意，應該唔會落手落腳做啲乜，得閒都幫阿爸管理千億上市王國啦。不過，Herbert透露，管理層對黃金生意前景好有信心，加上引入有番咁上下嘅股東，梗係想發大嚟搞。要做大生意，最快就係收購，佢哋物色緊中港澳門都有零售網絡嘅公司。「水源」方面，發債、銀團，仲有內部股東貸款，大把選擇。</p><p>唔會逼人仔升值　日圓先生明寸美</p><p>美國佬係咁鬧中國操控人民幣滙價，人仔升值變咗近日財經熱話，噚日嚟咗香港出席瑞信亞洲投資論壇嘅「日圓先生」榊原英資都唔執輸，話人仔確實俾人低估咗。華華聽完個答案，即刻追問佢覺得人民幣應該幾時升值啦？點知木神原話呢條問題應該留返畀中國人答，仲話自己唔係美國人，係日本人，絕對唔會要求其他國家嘅貨幣升值咁話。佢咁講，擺明係寸美國佬逼人升值啦！<br><br>李華華<br>mailto:LiWaWa@AppleDaily.com</p></body></html>