<html><header><meta charset="utf-8"><title>多規矩益大企 - 左丁山</title></header><body><h1>多規矩益大企 - 左丁山</h1><p>本欄在八月十五日講倫敦趕客香港得益，引述基金F所講，不少倫敦金融機構大人物會被稅務或新監管環境趕走，多數搬來香港，將令香港豪宅租金上漲、引發豪宅價格上升。<br>後事發展果然如此，上星期報紙便有報道，不少著名對冲基金經理來港開店，離開倫敦、紐約、以香港為家，此日基金K在一家灣仔四川私房菜吃晚飯，左丁山唔食得辣，睇見其他幾位老友食到興高采烈，自己只好食幾條青菜。基金F亦在場，於是大家問佢十一月二十日實施額外印花稅之後，樓市點睇，基金F毫不猶豫咁講：「係可以趕走啲師奶兵團嘅，但對實力投資者無損，佢地可以繼續買樓收租，未來兩年，適合外來基金經理住嘅樓盤缺乏供應，租金一定爆升。樓價升可以係一個貨幣現象（即通脹高，游資多，利率低，供樓只付一厘息），但在現時香港，樓價升同時係一個供求現象，實際需求遠遠高於住宅單位落成量，我認為一年即使有三萬五千個新單位供應，市場可以全部吸納！政府困難在於（一）貨幣現象管不了，因為聯繫匯率是聖牛，（二）供應增加來不及，政府一定要考慮定期賣地，不再倚靠發展商勾地。」但發展商買咗地，用來曬太陽又如何？一厘息嘅係機會成本，可當冇到，故此利息低迷，其實會有同時刺激需求及抑制供應嘅效果，死未？<br>呢日在飯局中見到地產S，問佢實施額外印花稅，對經紀生意有乜影響？佢話：「長期嚟講，係益我地嘅啫，凡政府有任何新措施，都會產生一個可以預測到嘅後果，就係趕中小經紀出局，益晒我地。我反對成立地監局，認為人人可做地產經紀競爭更大，結果政府話要保護消費者，要考到牌先至做得地產經紀，大廈看更帶人睇樓，介紹他人買樓，要坐監，結果啲街頭街尾經紀冇晒生意，我地越來越大。有咗額外印花稅之後，因為我地經紀多，人客多，始終有生意做，但靠師奶團短炒客為生嘅地區性經紀就會好難捱，可能出局。有咗最低工資之後，又係益我地大公司啫，如以前設立MPF一樣，遲啲有埋競爭法，更加令強者越強。我反對競爭法，反對最低工資o架。越多規矩，中小企越難立足！」</p></body></html>