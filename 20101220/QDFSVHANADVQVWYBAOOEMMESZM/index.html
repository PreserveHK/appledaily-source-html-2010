<html><header><meta charset="utf-8"><title>紫紅天下飲粉紅酒　袋鼠島探海豚</title></header><body><h1>紫紅天下飲粉紅酒　袋鼠島探海豚</h1><p>好凍好凍，經歷過一個又一個穿短袖的聖誕後，我們懷念冬天。好嘞，到久違了的寒流到訪，我們又心繫炎夏，好想脫個精光跳落海。人，就係咁犯賤！<br><br>記者、攝影：曾冠輝<br>鳴謝：Jacob'sCreek</p><p>避寒同海豚玩遊戲</p><p>後日冬至，南半球便是「夏至」，南澳正值盛夏。阿德萊德對開西南有個大島，是澳洲第三大（第一當然是塔斯曼尼亞），足四個香港咁大，叫袋鼠島KangarooIsland。島之厲害，在於保育。袋鼠島上嚴格保護原有自然環境，袋鼠以外還有海獅海豹樹熊企鵝等四千多種原生動物。島上人口只四千多，不必大興土木，人可與野生動物和平共處。<br>到達島上，第一時間唔係搵袋鼠，而是直奔北岸坐艇出海睇海豚！不過等等，未見識海豚，先與守候在碼頭的塘鵝打個招呼，牠們或站在欄杆，或站在大石，更或站在燈柱上，儍頭儍腦唔知等緊乜，非常卡娃伊。<br>一行十幾人坐上橡皮快艇直駛往EmuBay。這裏是個淺灘，透過清澈碧綠的海水可直視見底。好一會，只見水下不是沙地海床，就是綠油油海草：「就係睇呢啲？」心裏暗問之際，旁邊隨即飄過幾片三角鰭，銀灰色的，正是海豚，游得自在，完全當人無到，間中仲跳出水轉個圈俾你睇，當正人類係friend：「唔止表演，在澳洲更試過有海豚聯群驅趕鯊魚保護人類㖭！」此時快艇收油，停下引擎：「可以落水了！」原來唔止可以睇，仲可以同海豚一齊游水，呢次都算係生平最近海豚的一次啦！不過時間唔長，稍稍大力踢水，海豚即轉身閃。好幾回差點游近，身旁同行使出吃奶之力踢水猛追，海豚霎時逃遁無蹤，激死！
</p><p>DolphinTour約$432.5（1小時）<br>網址： http://www.kimarinetours.com </p><p><br>最美一幕還未閉幕</p><p>睇完海豚仲有茶點食，落完水渾身濕透飲杯熱啡加件朱古力蛋糕都幾正，不過我唔係想講呢啲。此行得澳洲著名酒莊Jacob'sCreek邀請，行程自然安排周到。當天色臨近黃昏，我們就在一片自然優美的原野，擺出美酒生蠔的架勢，在芳草地上來個餐前cocktail。桌上大盤產於袋鼠島AmericanRiver的生蠔，隻隻新鮮甜美，由專人即席開蠔立食。我等蠔癡固然緊守在蠔桌前，不過也得分身到另一邊，倒上一杯SparklingMoscatoRose。此酒所用葡萄由專人於清凉夜間採摘，釀出來的酒清甜爽脆，果味濃，前所未見於香港。以為只於澳洲本土發售，一問至知將於本月中引進香港於超市發售，最啱聖誕檔期了。邊吃邊喝邊聊，不覺日落，一片紫紅染盡天邊，亦染得原野一地，跟手上Rose的粉紅配襯得煞是浪漫，是此行最美一幕。</p><p>SparklingMoscatoRose<br>價錢：超市零售價約$109</p><p>野餐風景是主菜</p><p>在袋鼠島上吃了三餐：午餐、晚餐、早餐，三餐都離不開野餐，只因袋鼠島實在有着極佳的原始生態。島上超過一半土地屬原生植被，未經人工開鑿，而全島超過三分一範圍更被列為國家公園或保護區。如此環境當然唔好浪費。晨早，酒莊已在DuckLagoon樹下設好椅桌，另一旁更起爐，肥佬大廚埋首預備十幾人的早餐：煎蛋、煙肉、牛角包，以上都只是伴碟，風景才是主菜。池水平靜如鏡，氣氛寧謐，間中聽到樹上鳥鳴。這種環境下的早餐，怎不滋味？當然也少不了酒，SparklingMoscatoRose仍然啱用。晨早，我就已略帶醉意了。</p><p>KangarooIsland<br>交通：CapeJervis有船前往袋鼠島，船程約45分鐘<br>網址： http://www.sealink.com.au </p><p><br>KangarooIsland</p><p>溫馨提示：在袋鼠島上不妨間中仰頭望望樹頂，或者會發現樹熊蹤影。</p><p>TravelMemo
</p><p>持特區護照或BNO均需簽證。澳洲領事館：28278881<br><br>1澳元約兌7.7港元（文中價錢已折算港元）<br><br>國泰航空由香港往阿德萊德來回機票由$10,690起，查詢： http://www.cathaypacific.com </p><p><br>220V，三扁腳插座</p><p>澳洲<br><br>阿德萊德<br><br>下周天晴，16-29℃</p></body></html>