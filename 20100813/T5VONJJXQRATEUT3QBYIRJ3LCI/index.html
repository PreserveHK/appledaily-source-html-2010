<html><header><meta charset="utf-8"><title>周秀娜酒店床上　撕裂開P</title></header><body><h1>周秀娜酒店床上　撕裂開P</h1><p>今次周秀娜抱抱花田寫真之旅，三日兩夜行程係咪同班龍友對足72小時？非也，其實7位模特兒懂得忙裏偷閒，體驗一下盤龍峽純樸簡約的生活。我們還潛入Chrissie房間……7模凌晨原來正在開P！<br><br>文：肥腸<br>攝影：韋迅<br>鳴謝：康泰旅行社</p><p>透明天幕床上看星</p><p>度假與旅行這兩個詞，其實有少少分別。旅行通常都會狂食狂玩，搞到身心疲累先捨得走；相反，度假的目的旨在輕鬆，遠離工作壓力。因此度假村的住宿環境非常重要，Chrissie在盤龍峽的第一個介紹，就係帶我去佢間房……正！<br>今次入住的盤龍峽生態旅遊區度假村，Chrissie第一時間帶小記睇吓佢張床，心想：「咁刺激？」無錯，係我心邪咗。其實呢度房間分酒店式房間以及獨立屋式房間，而一間獨立屋分上下兩層，Chrissie住喺上層更加有透明天幕，讓你可以躺在床上看星星，好嘆！</p><p>夜叫外賣手撕雞送啤酒</p><p>房間大除咗好瞓，用嚟開P真係一流！7位o靚模就喺第一晚示範「返房偷食」！度假村外其實有好多地道食店，但由於度假村規定，一旦住客離開度假村範圍，要返入嚟就要再次畀錢，每位$103.5，相信住客即使肚餓都唔會走出營地外。不過，外面叫外賣入嚟就例外，所以7位美女就喺房間叫咗個小菜套餐做消夜，包括有當地著名的泥煨雞、山坑魚、竹嵩粉、油菜及啤酒。泥煨雞用的是走地雞，Chrissie食過後讚雞肉結實而滑嫩，還說：「泥煨雞我之前聽得多，這次終於可以親手撕裂嚟食……哈哈哈！」說完自己爆笑笑到碌喺床上，Chrissie食雞都可以用「撕裂」形容，難怪如此受宅男歡迎。至於山坑魚，咪俾個名嚇親，其實係指山溪中的魚，由於山上溪水清澈，魚的質素因此較好。竹嵩粉的製作繁複，關鍵是米漿放入平鑊蒸熟時，不能鋪得太厚或太薄，否則影響質地。冷卻後放在竹面上風乾，切碎上枱時竹嵩粉再混入醬料食。是夜7模外賣消夜，四餸一啤加埋盛惠$172.5，除開每人只$24.6，抵食！</p><p>6個籃球場大薰衣草原</p><p>正如之前所講，度假係要relax，所以度假村內的「遊山玩水」活動一應俱全。先講遊山，度假村山上有多個風景區，位於小龍灣上的水壩，就係一個清幽地方，儲水庫上還有幾間獨立屋，你話如果可以喺度住一晚就好了……不過，傍晚於水壩上，可能會隱約聽到音樂聲……唔使驚！唔係怪談，其實係住喺水壩嘅看更哥哥在聽收音機啫！<br>薰衣草王國是度假村另一大賣點，約6個籃球場面積大小的草園上，建有荷蘭風味的風車屋，這亦是攝影團其中一個拍攝區，令7位o靚模的相片，好有歐洲味道。可惜今次旅程之前，當地受暴風吹襲，令八成面積的薰衣草園受損，惟有靠攝影師技術搭夠。</p><p>勇士漂必濕身</p><p>由水壩坐五分鐘車下山，就有一個橡皮艇激流。每日早上10點半開始，水壩開閘增加溪道水流量。水上激流分勇士漂及逍遙漂。顧名思義，勇士漂較為刺激，必然濕身，玩家最好準備定泳裝，無準備的話，起點都有店舖賣泳衣，不過你着緊嗰套衫，就會俾個透明膠袋你袋起，然後一邊玩激流一邊抱實袋衫，勁尷尬！<br>入黑之後，村內很多活動會陸續關閉，度假村主張住客遠離繁囂，房內沒有上網服務。晚飯後有咩好做？睇歌舞表演都是不俗的娛樂，餐廳旁有一大片草地，搭建了一個簡單舞台，感覺就像胡士托音樂節，不過係藏族版，由藏人表演傳統舞蹈和音樂。現場所見，攝影團不少團友都睇得相當投入。</p><p>SexyChrissie</p><p>溫馨提示：由於度假村午夜後，所有食店和小賣店均已關門，住客最好事前準備定小量糧食，以免晚上肚餓又被斷水斷糧。
</p><p>TravelMemo
</p><p>持有效回鄉證或卡均可。中旅社：28533533<br><br>「周秀娜抱抱花田寫真之旅」只此一團，不過錯過咗亦唔使揼心。因為今次試驗團反應好，康泰及模特兒公司正計劃於11月添食，地點有待公佈。康泰平時的廣東盤龍峽3天團則由$1,219起。康泰旅行社：21088888<br><br>1元人民幣兌1.15港元（文中價已折算港元）<br><br>220V，兩扁腳/三扁腳插座</p><p>中國　廣東<br><br>下周多雲有雨，26-35℃</p></body></html>