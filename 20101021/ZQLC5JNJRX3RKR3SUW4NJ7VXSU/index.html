<html><header><meta charset="utf-8"><title>5層豪宅變飯堂</title></header><body><h1>5層豪宅變飯堂</h1><p>對味覺我要求不高，但求入得口就可。來到哥本哈根，主食是肉丸豬肝黑麥包，我還能祈求甚麼，難道要帶定電飯煲解決三餐？其他人可能要，我唔使，多得丹麥人對餐廳包裝要求高，令人靚裝飲水飽，毋須華麗米芝蓮，更愛平民聚腳地，旅人要求其實在於此。<br><br>記者、攝影︰吳美美<br>鳴謝︰卡塔爾航空</p><p>Art+Book+Cafe三合一</p><p>哥本哈根的天氣，驟晴驟雨，例牌失驚無神落場雨幫你洗滌心靈，也多得這場失魂雨，我才以避雨心態走入一間三合一……點形容一間cafe+bookshop+gallery的「店」呢？先響名字，它叫PaludanBogcafe，整座建築物1895年已存在，連地庫樓高五層，地庫兩層是書店，是當地人尋找舊書的門徑之一，但奇怪書室周圍都不時放有恐怖feel或畸形擺設，還要在地庫之內，難免有啲得人驚，或者正是用來嚇吓偷書賊？地庫之上兩層都是cafe，座位其實很多，但依然未夠，小記到達時約下午三時，店內還是坐滿人，睇怕要開埋露天先夠坐。Cafe對上有約200呎的地方被BlackPopGallery佔有，展覽着現代藝術品，普通人如我是注定看不明白。</p><p>學生圖書館開飯</p><p>這裏變成三合一店是近15年的事，一直很受學生歡迎，無他的，除了附近是大學區夠靜夠就腳外，格局氛圍才是決勝分，書本多到似學校圖書館，連枱燈都是昏昏黃黃，直情似歐式學校圖書館，周圍亦放滿了書本，你可以隨時拎上手讀過先決定買與否，況且大部份標價10克朗，才14.5港元。建築過往是大戶人家住宅，單看金吊燈紅絨布窗簾油畫大地毯是騙不了人，做cafe似乎又豪咗啲？但要做學生生意，餐飲絕不能mark豪宅價，一百蚊以內就剛好（請記住，呢度是歐洲地帶，價不過百已經算畀面），份量亦足夠飽肚成日，如那份雞肉三文治及漢堡，全是港人眼裏的jumbosize，肉身都是即叫即煎，麪包烘至半脆香口，若要推介，還是後者為佳，伴碟的酸菜都是丹麥人每日必吃，可了解當地人口味。
</p><p>PaludanBogcafe<br>地址︰Fiolstraede10,1171Copenhagen,Denmark</p><p>洗衣店食污糟餐</p><p>另一鄰近大學區的TheLaundromatCafe，亦屬三合一小店，同是cafe+書店，但任你諗爆頭都估唔到最後一部份是……洗衣店，前身只是單純的自助洗衣店，但老闆見客人等洗衫悶到呆，不如就加入cafe連二手書，咁成件事升grade，加上全店以紅噹噹裝修，學生潮人自然埋站幫襯。現時入內洗衫的顧客不多，鬼咩，人哋開開吓餐，你就拎臭衫臭底褲入嚟洗，人家不嫌你都尷尬啦，所以內裏洗衣機亦不多，只有四部。食物方面，質素中等，都是吃年輕人最愛的brunch及漢堡，但brunch名字好配此店主題，一款叫CleanBrunch，一款DirtyBrunch，前者是素食，後者當然是食肉獸專用，食物擺放很隨意，但份量卻十足，可以當香港女士的二人份量。</p><p>LaundromatCafe<br>地址：Elmegade15,Copenhagen,Denmark</p><p>超讚Lounge</p><p>我在多哈轉機的經歷︰都話中東人有錢，整乜都可以大過人靚過人，今次小記搭乘卡塔爾航空去哥本哈根，要在多哈機場等轉機，有幸到PremiumLounge睇睇有幾好。到過不同國家的lounge，這個可說是五星級，範圍有成幾千呎，大把梳化任你坐，要瞓時問服務員借枕頭畀你就得。食方面毋須擔心，早午晚不斷供應餐飲小食，我最鍾意食番茄乾，醃得好開胃。若果你要等六個鐘，建議去做番個spa，最低消費QAR400（約853港元），手勢可媲美外面spa，環境又夠靜。男士亦有Playstation玩，基本上時間喺呢度好快過。最抵讚係治安，我放個袋喺位，然後走去DutyFreeshopping，個幾鐘返嚟依舊原封不動，超放心!唯一要彈，係WiFi信號有啲唔穩定。</p><p>ArtBookCafe</p><p>溫馨提示：<br>洗衣cafe對面有間叫thebagel，都是當地人愛幫襯的快餐店之一，你睇呢三位仁兄食得幾滋味。</p><p>TravelMemo
</p><p>持BNO或特區護照毋須簽證。丹麥領事館：28278101<br><br>乘卡塔爾航空由香港經多哈往哥本哈根，經濟客位來回機票由$4,760起。卡塔爾航空： http://www.qatarairways.com </p><p><br>1丹麥克朗（DKK）約兌1.45港元（文中價錢已折算港元）<br><br>220V，兩圓腳插座</p><p>丹麥<br><br>哥本哈根<br><br>下周有雨，2-8℃</p></body></html>