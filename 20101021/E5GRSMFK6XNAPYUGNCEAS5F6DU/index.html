<html><header><meta charset="utf-8"><title>戀上手波　MeganeRS城珍藏</title></header><body><h1>戀上手波　MeganeRS城珍藏</h1><p>眾所周知郭富城是娛樂圈中數一數二的車癡，林寶、拉利多不勝數。能成為城城的最新心頭好，霸佔屋企停車場位的，竟是車價相宜的RenaultMeganeRS。他迷戀賽車，對Renault早種情意結當然是主因，但現今新一代好的手波車難求，這就是他珍而重之的最大原因。<br><br>記者：許維雅<br>攝影：林栢鈞</p><p>與Renault的13年情</p><p>車迷恨到口水流的RenaultMeganeRS終於到港，第一位香港車主就是辣車狂迷郭富城。新車是中國Renault送給城城的生日禮物，其實城城之前於上海比賽時已試過呢部250匹辣揭背，早已認定此車是最新收藏目標。迷戀Renault另一主因，是他跟中國雷諾合作無間，好似中國雷諾會支持城城搞慈善賽籌款，而城城於09年買了部RenaultClio，兩年來參加ClioCup中國賽又戰無不勝。要數這份情，應要回到13年前，「我97年開始玩賽車，當時喺FRD學校學賽車，揸第一架方程式就是Renault！」</p><p>我試車那日落大雨，跑道已盡濕，當我揸車上手，發現安全性同穩定性原來是這麼高，那一刻我已認定它是一架好車！</p><p>嶄新科技×傳統波箱</p><p>有機會同城城面對面談車經，最深刻印象是「佢真係好鍾意車！」記者會上滔滔不絕大談賽車生涯、慈善賽及對MeganeRS的感覺，雀躍表現如小孩。<br>對於汽車珍藏的選擇，他跟我談歷史，「每個品牌必定有本身嘅歷史同發展，我收藏嘅車款都希望佢嘅品牌發展係同賽車有密切關係。我咁鍾意Renault呢個品牌，另一原因當然係每次揸佢出賽都有好成績，即使我屋企唔夠車位，得6個，但我已經駛走咗一架，準備放呢部Megane入去好好收藏。」以上內容重點是他覺得6個車位太少，果然是天王，是名副其實的車癡。<br>他覺得Megane是罕有珍藏，其實還有另一原因，「佢有落場版賽車嘅新科技性能、引擎同避震，不過用傳統手動波箱操控。我鍾意手波係因為要駕馭一架車唔係靠電腦，而係靠自己配合時間轉波。家所有車都係半自動，好難搵到架咁好性能嘅棍波車逼我不停練棍波，唔使令自己揸車越嚟越懶！」</p><p>MeganeRS250CUP規格</p><p>引擎：1,998cc直四DOHC配Turbo<br>馬力：250hp/5,500rpm<br>扭力：340Nm/3,000rpm<br>傳動：6前速手波<br>極速：250km/h<br>售價：$349,000<br>查詢：29273388（RenaultHK）</p></body></html>