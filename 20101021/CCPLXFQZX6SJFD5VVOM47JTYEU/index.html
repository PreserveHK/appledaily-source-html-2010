<html><header><meta charset="utf-8"><title>陪陳泰銘遊巴黎斷正之之捉二五與楊小娟反面</title></header><body><h1>陪陳泰銘遊巴黎斷正<br>之之捉二五與楊小娟反面</h1><p>現年48歲的圈中富婆關之琳（之之），今年7月與台灣富豪陳泰銘結伴歐遊全程被狗仔隊直擊，之之懷疑是同行的楊小娟向記者放料，怒斬友情，楊小娟不甘受屈，有指她近月不停向之之友人哭訴，又到之之寓所樓下求見，可惜慘食閉門羮。楊小娟昨日指做朋友講緣份，堅持清者自清。</p><p>關之琳與呂良偉和楊小娟夫婦向來私交甚篤，經常畀面出席楊小娟舉行的慈善活動，但近日坊間盛傳之之與呂良偉夫婦割席，事緣之之今年7月與身家過百億的台灣富豪陳泰銘把臂同遊浪漫之都巴黎斷正，對於絕密行程被雜誌狗仔隊全程直擊，之之懷疑有人放料，因當時與她同行的只有呂良偉夫婦和另一對男女友人，決心捉拿二五仔的之之返港後即疏遠楊小娟。</p><p>楊小娟堅稱清者自清</p><p>據知該次歐遊由楊小娟一手安排，陳泰銘則由德國飛赴巴黎會合他們，甜蜜旅程曝光，令陳泰銘大感無癮。之之事後認為有內鬼將行程外洩，由於同行的一對男女都是楊小娟的朋友，結果之之返港後便沒再跟楊小娟聯絡，二人的友情備受考驗。<br>有指楊小娟一直很緊張與之之的友情，如今割席收場，她更被懷疑是放料者，令楊小娟一直耿耿於懷，為還清白，楊小娟始終希望能當面向之之解釋，因此過去幾個月來她不停向之之身邊朋友哭訴，指自己含寃受屈。有指楊小娟早前更親自到之之寓所樓下哭訴求見，但不得其門而入。<br>記者昨日致電向楊小娟求證，初時她不太願意多說，但在記者多番追問她是否被好友之之誤會下，她說：「我覺得清者自清，我唔需要解釋咁多，做朋友唔係只做幾日，係一世嘅，我係乜嘢人，大家做咗咁耐朋友，冇理由唔了解，其實嗰單新聞係雜誌自己跟進返嚟，肯為我做證人，我冇出賣過朋友。」她又續說：「做朋友係講緣份，我諗你哋唔好再去報道呢件事，因為我唔想再影響到人。」<br>另一方面，中國星老闆娘向華強太太陳嵐與之之及楊小娟均相熟，昨日她直認曾聽楊小娟哭訴，並表示有意作和事佬為二人破冰。向太昨日在電話中說：「其實佢哋中間發生乜嘢事，我最初都唔係咁清楚，只係早排小娟有嚟搵過我，係有講過吓同之之有啲誤會發生咗，佢兩個都係我好朋友，當然唔想佢哋有乜嘢事會搞到冇朋友做。」</p><p>向太：冇理由會咁笨</p><p>向太又指楊小娟覺得自己很委屈，並向她強調從沒出賣過朋友，如果因誤會令友情受損，會感到很可惜。向太說：「如果真係俾人寃枉係幾慘，我相信小娟唔係咁嘅人，佢當之之好似係姐姐咁，因為佢搞乜嘢慈善事務，之之都出錢出力支持，對小娟確係好支持，所以佢冇理由會咁笨，做出咁儍嘅事。」<br>向太表示待事件冷卻下來後，會為之之和楊小娟作調停，她說：「大家咁好朋友，我都唔想佢哋搞到唔開心，不過又好難怪之之會唔開心，因為今次佢哋去巴黎嘅行蹤，幾乎係只有同行人先知，但真正二五仔係邊個，我諗好難查得水落石出。」<br>採訪：葉雪</p></body></html>