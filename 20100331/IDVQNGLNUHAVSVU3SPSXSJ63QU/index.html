<html><header><meta charset="utf-8"><title>李彩華賠百萬解約向男友索千萬</title></header><body><h1>李彩華賠百萬解約<br>向男友索千萬</h1><p>李彩華（Rain）前晚出席首映禮時，宣佈已自掏七位數字賠償寰宇解約，現投身GoldenScene，又出口術希望男友贈她8位數字她開心。同場的文詠珊則回應被指工作量不及Angelababy，她表示公司有給她安排工作，亦安排她進修，她很安於現狀，還說經常曝光未必是好事。</p><p>李彩華與寰宇電影老闆林小明前妻趙雪英到圓方出席電影《外星51》首映，Rain透露新動向：「我早幾日賠咗七位數字畀寰宇和平解約，原本仲有2年幾約，年幾前開始傾解約，家簽咗新公司GoldenScene。喺以前嘅電影公司，兩年幾冇戲拍，希望有新開始。」</p><p>與趙雪英感情好</p><p>可以自掏百萬解決，Rain被指是大富婆，問她男友保險界才俊王傲山會否心痛送上八位數字予她作補償？她笑說：「男友好支持我，希望佢睇到報道畀番8位數字我開心啦！我為咗解約拖咗年幾，發夢都為件事困擾。」談到與趙雪英關係，Rain謂是好朋友，也是很疼錫她的姊姊，至於會否上契？Rain說：「唔使做呢啲儀式啦。」有指她不滿舊公司將資源全放在江若琳身上，Rain說：「我以前一向冇用公司資源，自己揸車，整頭化妝都有贊助，都多謝前公司照顧。」</p><p>JM自認搵到錢</p><p>文詠珊（JaniceMan）、張婉婷及王梓軒等為《外》片配音也到場睇戲，JaniceMan近日被指因沒有工作而要幫男友看舖，她否認說：「我重申一次我男友只得一間舖，我一路都有工作做，公司亦安排時間畀我進修，我同公司好有默契。」<br>談到與舊日戰友Angelababy的工作量比較，Janice說：「寫到我冇收入好慘咁，我搵到錢，想買樓，夠自己用。我以前出嚟次數好密，係咪好事？未必囉，家做法唔同，工作環境好開心，當然都想越嚟越好。」<br>採訪：馬建華、駱華齡<br>攝影：陳慧安、彭琮然</p></body></html>