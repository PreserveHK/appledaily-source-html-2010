<html><header><meta charset="utf-8"><title>消費blog：香檳金長氣Netbook攻潮人</title></header><body><h1>消費blog：香檳金長氣Netbook攻潮人</h1><p>家啲Netbook、Notebook越出越潮，仲越嚟越輕巧，好似台灣電腦品牌微星嘅WindU160Netbook年初喺美國CES消費電子產品展亮相，獲得有工業設計界奧斯卡之稱嘅德國IF產品設計大獎。呢部潮機啱啱到港下禮拜正式開賣，微星代理漢科董事總經理Kandy宋漢超叫小妹去試吓機。</p><p>電池續航力15小時</p><p>Kandy話，家啲潮人對Netbook好有要求，再唔係上得網就夠，呢部獲獎嘅U160外殼顏色香檳金，機身輕巧厚度唔夠1吋，用上6Cell電池，總重量只有1kg。部機採用IntelATOM處理器N450，反應時間8毫秒，睇戲冇殘影，加上獨家節能技術，電池續航力15小時，賣價3,598元。小妹拎上手又幾鬼死輕但又夠質感，唔係玩具機。<br>Kandy又話，想升呢玩高級筆電，X-SlimX350用上IntelCULVSU2300雙核心處理器，13.4吋超薄LED屏幕，只係重1.5kg。另一款14吋芒CX420筆電，強勁功能可代替枱機，做graphic完全冇問題，啱晒預備放洋嘅大學生。<br>家啲電腦商一窩蜂打潮人主意，電腦產品代理商Microworks都登陸facebook吸客，Holvan話，由即日起至3月31日期間，上網登記成為Microworksfacebook會員就可以抽獎，每100個會員就抽一個幸運兒，獲得三星嘅G2/S2外置硬碟喎。<br><br>電郵：mailto:shoppingjing@appledaily.com</p></body></html>