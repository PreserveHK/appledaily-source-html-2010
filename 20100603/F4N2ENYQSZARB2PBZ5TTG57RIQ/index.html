<html><header><meta charset="utf-8"><title>史上最細Android　愛mini上微博見蛋糕</title></header><body><h1>史上最細Android　愛mini上微博見蛋糕</h1><p>好細！對比一眾Android手機，這部X10mini細到得人驚；男人老狗用到咁細部手機，當然搵自己嚟搞，但換轉是女生，纖巧有如Angelababy，襯到一絕！<br><br>記者︰陸俊雄<br>攝影︰陳盛臣、林栢鈞</p><p>非純粹縮細</p><p>索愛兩個月前才出了部4"巨芒X10，是他們第一部Android手機！現在縮水版一到，阿哥馬上由原價$5,880減到$5,380；至於細佬mini，佢除咗係現時最細部Android外，內裏功能及介面，跟X10都有大不同，加上顏色又多，價位平一半有多！跟Angelababy一樣，吸引力好大：「我就最鍾意佢隻粉紅色，而且咁細部，通街上網玩微博同Twitter都好方便。」最緊要見海綿蛋糕嘛，明晒！<br>兩機最大不同是Icon擺位；mini的介面跟現時所有Android機都好唔同，留意主頁四角，是4個自訂常用Icon，即使往左右撥頁，4個Icon仍恒定不變。另外mini正中位置還放了個特選Icon（有7頁、每頁放一個），須知X10主介面共3頁，可自由鋪滿16個Icon，所以今次mini，可算是系統大更新！</p><p>新X10mini</p><p>舊X10</p><p>沒有Mediascape</p><p>細咁多、平咁多，一定有東西少了。的確！X10那新鮮感十足的Mediascape不見了，將聽歌、睇片、睇相，變為3個獨立工具，幸好玩上網互動的「InfiniteButton」則予以保留。<br>有辣有唔辣，你可說mini操作簡單了，因X10的Mediascape初上手時，分類太多，感覺幾複雜。睇相介面，mini更加吸引，只要將手機橫放，就多了型仔好多的3D介面。不過相機功能減去了很多，X10有800萬像素，人面識辨、微笑即拍等，mini全都沒有了，而且也減至500萬像素，場景模式只留番4個。<br>細佬跟大哥一樣，唔支援多點觸控。咁細個畫面，睇相、開網頁咪好難搞？其實睇相，佢一樣有放大、縮小操控，但瀏覽網頁方面，就真係幾困擾，事關佢左下角有個唔係放得好大的放大器，可令框選的文字放大，但記者睇落依然好細。所以話，世事無兩全其美。</p><p>Profile</p><p>制式︰3G、GSM四頻<br>作業系統︰Android1.6<br>螢幕︰2.55"（240×320）<br>相機︰500萬像素CMOS<br>體積︰83×50×16mm<br>重量︰88g<br>查詢：SonyEricsson（82038863）</p></body></html>