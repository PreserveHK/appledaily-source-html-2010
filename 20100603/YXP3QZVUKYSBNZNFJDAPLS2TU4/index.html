<html><header><meta charset="utf-8"><title>排油丸瘦身　日食過3粒快衰老</title></header><body><h1>排油丸瘦身　日食過3粒快衰老</h1><p>話咁快又到六月，但從鏡中驚覺自己賤肉橫生點見人？唔少女士會食排油丸去油，再以代餐milkshake頂肚，然後飲減肥茶或消脂飲品減肥，但營養師指減肥需要改變飲食習慣和做運動配合，若過量服用排油丸，有機會導致衰老和患癌風險。<br><br>記者：蔡俊業<br>攝影：譚盈傑<br>模特兒：Alia@PureModels</p><p>【升糖指數】（GlycemicIndex）</p><p>由多倫多大學DavidJ.Jenkins教授和同事，在1980至1981年間研究出來，用來衡量不同碳水化合物食物，對於血液中的血糖（葡萄糖）濃度影響的相對程度指標，「低升糖指數」（55或以下）一類食物如奶、蘋果、奇異果等，則對大多數人的健康有益。</p><p>食丸阻腸道吸油</p><p>走進藥房超市，聲稱有減肥功效的消脂飲料、代餐奶昔和瘦身茶等琳瑯滿目，連同近來熱賣的排油丸，女士們可能認為減肥迎夏天實在easy，不過，絕大部份人對於產品如何令身體脂肪減少一無所知。要健康減肥，不能單靠「有效」二字便照單全收，中大醫學院營養研究中心經理史曼媚博士點出排油丸的減肥原理，「就係排油丸內嘅奧利司他（Orlistat）成份會跟脂肪競爭。」每個人進食後，食物來到消化系統，腸道酵素會將食物中的脂肪分解，讓身體吸收，再轉化成血液中的脂肪，供內臟運作。</p><p>「奧利司他係會阻止腸道酵素吸收食物中嘅油份，打個比喻，食物係鎖匙，酵素係鎖匙窿，排油丸就會將鎖匙窿塞住，咁吸收唔到嘅油份就從腸道排出。」坊間有售的排油丸，有些含奧利司他，「佢會令從食物中所攝取嘅脂肪，有30%沒被正常消化，即10茶匙油，有3茶匙無被吸收。」家庭醫生歐陽英傑亦指，當人服食過這類排油丸後，「由於消化過程中，身體吸收油份時受到掣肘，身體會動用體內脂肪儲備，從而減走脂肪。」史博士又指，排油丸確實有助減肥，一般情況下會減去原本體重的5%至10%，約維持半年至1年，「兩年後開始無效用，唔食之後體重亦會回升。」
</p><p>不斷漏油引尷尬</p><p>古語云：「凡藥三分毒」，史博士指，站在營養學角度出發，「我哋一直都唔建議人食藥減肥，最好嘅方法係透過改變飲食習慣，配合一個balancedlowfatdiet同埋做運動去減。」事實上服食排油丸有限定劑量，歐陽醫生一直都有為病人開藥方購買排油丸，「一般每日最多食3次，但我叫病人每日食1次。」如果過量服食排油丸，史博士說最淺層的問題是大量排油導致尷尬場面，「會不斷漏，有人會逐少滲出，亦有可能係突然放屁流出。」而深層問題就是身體無法吸收油份之餘，連帶脂溶性維他命也無法攝取，「脂溶性維他命包括維他命A、D、E、K，維A同E有助抗氧化防衰老同防癌，對視力亦有幫助；而維D同K則幫助鈣質吸收，強化骨骼與密度。」那麼即是過量食排油丸會增加衰老和患癌風險？史博士強調「有可能」：「因建議只係連續服食最多兩年，問題可能都未衍生出嚟。」她又說，相比其他減肥藥，含奧利司他的減肥藥副作用經已最少。</p><p>代餐減慢新陳代謝</p><p>除了排油丸外，有人也會選擇飲減肥奶昔或湯做代餐頂肚。史博士指代餐的減肥原理是藉着飲品令胃部有飽肚感，減慢血糖釋放速度，「每當血糖太高時，體內就會分泌胰島素即時將血糖推低，我哋就會想食嘢，如果血糖慢慢升高，即係無咁快肚餓。」不過她認為，減肥不能以為單靠這些代餐就能夠瘦身，「如果胃口大，攝取卡路里較多，飲完代餐都可能唔夠飽。」另外，就是營養不均，「就算代餐有維他命同礦物質，佢始終唔係真食物，唔食代餐唔會令磅數急跌，但就容易反彈。且身體有memory，長期食太少嘢，身體會自行調低新陳代謝，和調低卡路里攝取量，例如由1,500卡調低至1,000卡，咁佢嘅減肥效用就會打個和。」歐陽醫生亦指，代餐是經過煉製的營養素，身體吸收這些營養素的效果未必能跟真食物一樣，所以他強調，凡是利用代餐頂肚的人，必須配合整個減肥計劃進行，不建議隨便購買進食。</p><p>減肥飲品影響神經線</p><p>而很多人愛喝的減肥茶，史博士指當中成份有輕瀉作用，可利尿去水，從而「減磅」，「但並無任何研究證實可以減到皮下脂肪。」歐陽醫生說得更直接：「只係一般飲品咁樣！」即不會有減肥功效。而坊間很多標榜消脂的飲料，他就認為，飲料中很多成份西醫也不知道是甚麼，「都係有輕瀉同通便作用，但經常瀉會流失水份，過程中亦會流失好多電解質，長期欠缺電解質就會影響細胞同神經線運作，嚴重嘅更會脫水昏迷。」所以他奉勸在未弄清楚飲料成份之前，還是不飲為妙。</p><p>小心傷肝？</p><p>美國食物及藥物管理局（FDA）上月底發出警告，稱至今已發現13宗因服食含奧利司他排油丸後肝臟嚴重受損個案，包括肝臟死亡或肝衰竭。曾處方此藥的歐陽英傑醫生就持不同意見，「但凡食藥總有人唔妥，食必理痛過多都會傷肝啦，過量的話（每天最多18粒）連肝都要換呀；我用咗呢隻藥幾年，有定期同病人抽血，發現佢哋嘅膽固醇情況好咗，脂肪肝情況有改善，肝酵素亦穩定，無受傷。」看來食排油丸孰好孰壞，短時間內難下定論。</p><p>減肥產品副作用<br>排油丸</p><p>‧阻礙攝取維他命或致衰老和增患癌風險<br>‧排油不受控<br>‧無礙澱粉質吸收<br>‧停服後出現體重反彈及便秘</p><p>代餐（奶昔及湯）</p><p>‧減慢新陳代謝<br>‧對食量大者作用有限<br>‧飲食欠均衡</p><p>減肥茶</p><p>‧僅利尿通便，無法減皮下脂肪<br>‧或含禁藥，產生高血壓和心悸<br>‧含單寧酸，影響鐵及鈣質吸收<br>‧擾亂腸道功能</p><p>消脂飲品</p><p>‧流失電解質，嚴重可致脫水昏迷<br>‧成份不明，成效存疑</p><p>減肥茶阻攝取鈣質</p><p>西醫認為服食排油丸後所排出的油份，是沒被吸收的食物油脂，中醫的看法相近但不盡相同。註冊中醫師彭明慧謂這些油份是從飲食中攝取得來，但由於腸胃功能亢進，消化吸收功能超過新陳代謝功能而出現營養過剩，排出來的油就是營養過剩而堆積的脂肪。她說排油丸對腎虛水腫和肌肉鬆弛型的肥胖沒有幫助。至於減肥茶主要有利尿和輕瀉作用，然而排出的水份極容易從飲食中補充，故對減肥沒明顯幫助，長期飲會擾亂腸道功能。茶葉亦含有單寧酸，會影響身體吸收鐵及鈣；她更強調要選擇優質減肥茶，因部份添加了安非他命和芬他命等禁藥，雖然能夠抑制食慾減輕體重，卻有高血壓和心悸等副作用。</p></body></html>