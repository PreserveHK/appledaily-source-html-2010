<html><header><meta charset="utf-8"><title>大佬要做好份工　自己跟做打工妹煲呔妹想渣打入籍中國 - 李華華</title></header><body><h1>大佬要做好份工　自己跟做打工妹<br>煲呔妹想渣打入籍中國 - 李華華</h1><p>渣打上個禮拜公佈亮麗嘅業績，股價連升四日重上二百蚊。佢哋大中華區主席曾璟璇接受內地報章專訪時話：「其實我依然是一個打工者，只是運氣比較好一點罷了。」曾璟璇話自己係「打工妹」，跟佢哥哥煲呔曾嗰句「我會做好呢份工」同出一轍。兩個果然係一家人！</p><p>「女性感性更能體會客戶感受」</p><p>渣打舊年純利創新高，當中90%嚟自中國、印度等亞洲國家，身為大中華區主席的煲呔妹功不可沒，煲呔妹好謙虛話自己冇乜管理秘訣，可能係關佢做事方式事。<br>佢話，「女性比較感性，能夠更好地體會同事和客戶感受。我非常佩服惠普的前任CEO卡莉．菲奧裏納，她的身上有一種堅毅的精神，這種堅毅很多男性都做不到！如果你要做大事，則很需要這點」。<br>2005年曾璟璇接任渣打中國一姐嘅高職。佢話07年嗰陣，輿論對外資銀行搶佔市場的擔心不絕於耳，「那時大家不停地說外資銀行進來了，就是披着羊皮的狼來了。」但佢認為，中資銀行有外資銀行不能比擬嘅競爭優勢。<br>佢仲話，自己家最希望就係渣打銀行將外資標籤拎開，變身成為中國嘅銀行一分子，跟住努力扮好小銀行嘅小角色，做好本職工作。<br>但問題係，渣打堂堂正正外資行，大股東仲係新加坡政府控制嘅淡馬錫，要成為中國嘅銀行一分子，煲呔妹係唔係要問過李光耀先呢？</p><p>馬仔亨第二份兼職　做藍籌董事</p><p>因為健康理由退出官場嘅馬時亨，除咗由「肥馬」成功瘦身做「健康馬」之外，仲繼續活躍於金融市場。噚日正式榮升為恒指成份股嘅華潤置地（1109），趁住大市上升，股價都飆高咗超過1個巴仙，潤地噚晚仲公佈，公司羅致咗馬仔亨，做佢哋嘅非執行董事。<br>華華記得，自從電盈年代擔任過藍籌股董事後，呢次睇怕都係健康馬第二次再做blueblood企業嘅董事啦。公佈指，舊年度佢老哥嘅董事袍金係12萬銀。<br>潤地呢份工已經喺馬仔亨年前，以患病為由，辭去商務及經濟發展局局長後，第二份金融界非執董工作，最轟動嗰鋪當然係舊年底宣佈加盟中策（235），出任非執董兼主席一役，拍住恒生銀行（011）前大班柯清輝收購南山人壽。不過，單刁仲等緊台灣監管機構審批。</p><p>瑞士名錶　香江大陸豪客</p><p>內地豪客炒起香港豪宅，連名錶市場都多得佢地唔少！賣成五萬至過百萬銀嘅貴價名錶，亦一早將目標由原本嘅美國客轉向內地客埋手。名錶代理商冠亞商業（104）執行董事區肇良話，金融海嘯之後，全球貴錶生產基地瑞士嘅最大出口市場，已經由美國改咗做香港，舊年香港出口市場就佔24%；美國得8%；中國都有7%。香港入口嘅名錶，最終消費者都係內地客，但點解唔直接入口中國？香港咪就係贏在關稅低囉！<br><br>李華華<br>mailto:LiWaWa@AppleDaily.com</p></body></html>