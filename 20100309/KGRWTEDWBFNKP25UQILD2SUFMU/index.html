<html><header><meta charset="utf-8"><title>消費blog：古董錶拍賣會　佣金低</title></header><body><h1>消費blog：古董錶拍賣會　佣金低</h1><p>啱啱收到強積金業績年報，終於唔使蝕，仲有少少賺。之前跌到阿媽都唔認得，小妹對金融投資真係冇信心，寧願買古董錶保值，最少唔會得番張紙。<br>本地搵古董錶門路少，有時會去蘇富比，唔好誤會小妹係超級富婆，佢哋唔係樣樣嘢幾千萬o架，有啲古董錶都係幾萬蚊。大行有保證，但成交價40萬以下嘅要收25%佣金。<br>美國古董鐘錶專家ThomasNilani過去12年，每年都嚟香港搞一兩次鐘錶展，今年首次加埋拍賣會。佢話香港冇乜古董鐘錶拍賣，大型拍賣會8萬蚊隻錶，隨時要畀成2萬佣金，但佢只收12%佣金，畀現金仲只係9%。<br>佢仲話，美國經濟好差，唔少有錢佬損手要變賣家傳之寶，部份託佢轉手，佢坦言都冇咁多錢買斷，所以索性搞拍賣會可以代賣。</p><p>拍賣品包括估值4萬幾蚊嘅1965年RolexSubmariner、9萬蚊起嘅70年代PatekPhilippe鑽石白金錶，過百年歷史嘅就有90萬嘅1830年嘅GeorgePrior陀錶等。仲有兩粒有GIA鑑書寶石，分別係8.88卡嘅無瑕鑽石，同14.48卡嘅FancyVividYellow黃鑽，價錢要onrequest，但怕且每粒幾百萬。小妹買唔起都會睇吓，diamondsareagirl'sbestfriend嘛。<br>佢會繼續售賣另一批古董錶，其中我最鍾意係60年代嘅Rolex鑽石錶，設計好高貴但成$138,000，Piaget嘅舊款女裝Dancer就大約$59,800。<br>展覽3月12至14日喺尖沙嘴金域假日酒店舉行，拍賣就喺14日5點開始預展，7點拍賣，詳情致電62887585。<br><br>電郵：mailto:shoppingjing@appledaily.com</p></body></html>