<html><header><meta charset="utf-8"><title>夠Car事：MINIONE柔攻</title></header><body><h1>夠Car事：MINIONE柔攻</h1><p>數汽車界型人潮車，MINICooper必屬其一，不過要型要潮往往都需要金錢堆砌，MINI車價門檻一向唔低。不過隨住MINIONE今年終於正式殺入香港，唔使二十萬元嘅溫柔價就可以加入MINI行列！即使馬力亦稍變溫柔，但對一眾玩品味潮人而言，依然係一大喜訊。<br><br>記者：許維雅<br>攝影：譚盈傑<br>Model：Suki@Puremodels</p><p>低價攻日牌車仔</p><p>MINIONE屬家族中嘅入門級，可惜香港代理一直都無引入，令「彈藥」不多嘅車迷得個恨字。直至舊年適逢MINI50周年，廠方首次配額30部50周年特別版MINIONE於港發售小試牛刀，結果反應非常熱烈，搞到代理一再要求廠方加推，最後爭取到50部，更於數星期內售罄。知道MINIONE吸引力強勁，代理終於宣佈今年開始正式發售MINIONE。全新到港嘅2010版MINIONE，定位二十萬元以下，跟一般閒閒哋都要二十幾萬嘅Cooper相比，幾萬元嘅差價的確可以吸納更多車迷加入MINI行列，亦令MINI跟日本品牌車仔嘅價格差距拉近，當然，以只此一家嘅歐洲潮味去攻打呢個細車市場，更似乎係手執王牌。</p><p>簡單第「壹」步</p><p>話明入門，MINIONE向來跟「基本」呢兩隻字不能分離。外形上跟Cooper分別不大，只係某啲部份較簡化，配備都屬最基本，好似尺碼較細嘅15吋輪圈、欠操控鍵嘅黑色軚環、由電鍍改為黑色嘅鬼面罩等等。幸好「基本」並不足以影響MINI嘅型格。至於引擎方面，2010年版由本來嘅1.4公升引擎提升至1.6公升，馬力提升3匹至98匹，扭力亦增加13Nm至153Nm，雖然動力跟同屬1.6公升嘅Cooper有一點距離，但車仔0至100km/h用12.3秒表現已算不錯。你以為MINIONE嘅安全標準亦係「基本」貨？錯！CBC、DSC及EBD等全部有齊，安全配備絕唔馬虎。入教之路最後一步，代理亦細心為車主準備好，提供MINIFinancialServices上會優惠，月供最低$3,682，加埋限量50部作招徠，真係忍得住手至出奇。</p><p>規格<br>引擎：1,598cc直四<br>馬力：98hp/6,000rpm<br>扭力：153Nm/3,000rpm<br>傳動：六前速自動波<br>售價：$199,900<br>查詢：31936808（MINIHongKong）</p><p>靚景真身</p><p>大相咁靚嘅背景，其實係MINI全新荃灣Showroom內嘅酒吧，佔地更大嘅陳列室可以同時展出更多MINI，更有電視、交車房及上網休閒區嘅設施，估計4月先至正式開幕o架。</p></body></html>