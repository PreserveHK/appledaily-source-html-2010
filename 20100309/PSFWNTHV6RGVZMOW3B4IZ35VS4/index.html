<html><header><meta charset="utf-8"><title>內地大馬齊涉侵權黎明告Neway偷雞播逾百MV - 馮仁昭</title></header><body><h1>內地大馬齊涉侵權<br>黎明告Neway偷雞播逾百MV - 馮仁昭</h1><p>黎明（Leon）揸弗嘅Amusic日前發出律師信，指加州紅侵權擅自播出Leon嘅兩首國語歌《是我》同埋《你懂我的愛》，結果前日記者再去旺角加州紅了解，發覺佢哋已經停播。點知啱啱收購咗加州紅嘅Neway，同樣涉嫌侵權，喺內地同馬來西亞等地播Amusic嘅卡拉OK嘅MV，Amusic已經入稟控告Neway，事件真係越鬧越大。</p><p>指違反合作協議</p><p>日前Neway先正式宣佈收購加州紅，但佢哋被指違反同Amusic嘅合作協議，除咗喺各分店違規播放未經授權嘅《你懂我的愛》，Neway亦喺授權以外嘅地區包括深圳、廣州同馬來西亞，涉嫌違規使用Amusic旗下嘅歌曲總數超過100首，涉及歌手包括Leon、光良、衞蘭、楊千嬅、李治廷、應昌佑同已經被out嘅衞詩。<br>對於Neway違反合作協議，Amusic行政總裁王凱文表示佢哋早於農曆年前已經向Neway發律師信，如果佢哋喺今日（9日）仲未回覆，Amusic就會正式入稟法院控告Neway。</p><p>望尊重知識產權</p><p>外界覺得Neway收購咗加州紅之後可以話係壟斷卡拉OK市場，至於會唔會擔心家因為歌曲版權要對簿公堂，會影響旗下歌手嘅宣傳？王凱文話：「卡拉OK係用嚟畀大眾娛樂，樂迷喜歡歌手或者歌曲先會去點唱，呢個絕對唔係唱片公司用嚟宣傳嘅渠道，總之同業好應該尊重知識產權同合約精神。」</p></body></html>