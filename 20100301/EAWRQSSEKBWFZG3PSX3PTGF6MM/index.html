<html><header><meta charset="utf-8"><title>敏妮Talk：Tap'n'Pop - 溫敏妮</title></header><body><h1>敏妮Talk：Tap'n'Pop - 溫敏妮</h1><p>整理敏妮Blog時，見到有位朋友對上月初，敏妮一篇講用期權保護投資組合嘅文章有啲意見。佢認為「散戶絕對冇做對冲嘅需要！因為如果覺得個市差唔多，散戶嘅做法可以沽出股票，唔係買多張衍生工具！」<br>如果你知個市差唔多，就梗係識沽咗啲股票，問題係邊個有水晶球？敏妮月供滙控（005），金融海嘯期間睇住滙控日日跌。<br>散戶面對跌市只有兩個做法，一係沽出止蝕，一係坐艇等運到。敏妮用咗第三個方法，沽出認購期權shortcall，最後由於未到期權嘅行使價，敏妮繼續持貨兼收咗期權金，令持貨成本降低。大戶同散戶都係真金白銀投資，大戶可透過對冲保護投資組合，散戶點解就冇呢個需要？</p><p>遊戲訓練投資態度</p><p>最近好喜歡玩一個喺iPhoneAppstore下載嘅遊戲Tap'n'Pop，原因係佢嘅玩法可以訓練敏妮嘅投資態度。<br>遊戲開始時會有一整版不同顏色嘅波，遇到上下左右嘅波顏色相同就可以輕拍（tap）整爆（pop），每次tap咗啲波就有分，累積至某個分數遊戲就完，整個遊戲鬥嘅係累積多啲波先tap。敏妮起初貪心，關鍵時刻為咗再增加波嘅數目，tap咗另一啲波，結果gameover。其實投資時，敏妮都經常犯同樣嘅錯，希望隻股票升多啲先沽，結果錯失獲利機會。<br>玩Tap'n'Pop另一策略係，譬如你累積緊藍色嘅波，但有幾個藍波喺上面幾行，阻咗下面成排藍波上移，要tap咗上面嘅藍波先可以「賺」到下排更多波，呢啲時間就唔好孤寒。好似投資時，部份股份唔係冇賺，但盈利少得可憐，「食之無味，棄之可惜」，以前敏妮會唔理，但咁樣其實係浪費緊機會成本。投資有時係需要犧牲一啲之前累積但唔多嘅成果，造就更豐富嘅收穫。<br>溫敏妮</p></body></html>