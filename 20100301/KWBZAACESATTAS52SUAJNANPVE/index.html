<html><header><meta charset="utf-8"><title>10倍長炮DC　開火!</title></header><body><h1>10倍長炮DC　開火!</h1><p>最近有咁多新DC推出，點揀好？首先我會要求機身輕細，最好有長炮級光學變焦，咁啱最近Nikon同Ricoh都推出光學變焦達10倍嘅輕型DC，S8000同CX3，今日就實試比拼，一較高下。<br><br>記者：許福合<br>攝影：王文忠<br>Model：Sansu@PureModels</p><p>鬥廣角CX3勝</p><p>雖然話兩部機都係以10倍以上嘅光學變焦做賣點，不過實際焦距其實都有些少出入，S8000鏡頭相當於30-300mm，而CX3為28-300mm，所以當同時開到最Wide時，CX3嘅廣角能力就會較佳。鏡頭嘅伸縮速度分別不大，不過以CX3較長。當兩機皆開到最長300mm時，就以S8000較為好拍，事關屏幕震幅無咁大，但實際影出來相片可以睇到，CX3防震效果較為優勝，相片放大後可以睇到相片好穩定，論廣角及防震，CX3勝！</p><p>CX328mmVSS800030mm</p><p>鬥相質CX3勝</p><p>講相質，有多點可以留意，最基本梗係睇雜訊處理上，兩機最高感光度皆可達ISO3200，而效果出來就明顯分到輸贏，S8000嘅試相非常粗糙，雜訊明顯，而CX3就較為美觀，雖然係咁，在低感光度時，兩機雜訊水平其實分別不大。CX3特設DR模式，有較高嘅光暗寬度，適合拍攝明顯光暗反差強烈嘅相片，而S8000就有D-Lighting修正功能，測試時以樓角及天空作比照，CX3相片中，天空中雲層仍可見到，但S8000只有一片白色，唔使多講，CX3較佳。</p><p>CX3VSS8000</p><p>鬥好玩和局</p><p>細機嘅拍攝模式特別多，兩部新機當然亦唔例外，同樣可作720P攝錄影片、具備1cm微距近拍等，亦各自有其強項，CX3在連拍速度勝出，可以每秒5張高速拍攝，若降低到VGA解像度，甚至可以1秒內拍攝120張！速度甚至比部份單反更快。S8000連拍每秒就只有3張，不過其他拍攝功能補足，如柔化肌膚可設定3種柔化效果，影出來皮膚又白又滑，啱晒女士們，另外一個全景輔助玩駁相亦相當好玩。CX3場景模式中，就以PetPet寵物模式較特別，可自動追焦，而且會關上閃燈及推高感光度拍攝，唔驚寵物被閃燈嚇親！</p><p>總結</p><p>論拍片相質，整體上以CX3效果較佳，不過機型設計就認真麻麻，唔得潮！S8000比較之下，就型仔好多，建議愛潮愛Snapshot嘅用家選S8000，若你要求相質，CX3就係個好選擇。
</p><p>Profile</p><p>查詢	<br>（a）麗確攝影器材（22925111）<br>（b）Nikon（29071122）</p></body></html>