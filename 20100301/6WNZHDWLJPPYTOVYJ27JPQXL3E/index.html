<html><header><meta charset="utf-8"><title>夠Car事：2010LandCruiser　大象跳芭蕾</title></header><body><h1>夠Car事：2010LandCruiser　大象跳芭蕾</h1><p>LandCruiser一向巨型霸氣，不過當呢部2010年版AX200殺到眼前，我依然被它的氣勢所震撼。極龐大車身加一對超大頭燈經已夠懾人，車行還要追加上原廠大包圍，更有一種誇張的視覺效果，然後，我讓它一展身手，卻意外地，竟然是身輕如燕！<br><br>記者：許維雅<br>攝影：陳陶鈞<br>Model：Tiffany</p><p>輕身攀爬</p><p>雖然已經影過多款歐日品牌的四驅車，但今次主角同樣為我帶來無比新鮮感，因為第一眼睇見呢部珍珠白色LandCruiserAX200，實在不禁大叫「好型！」長闊高為4,950mm×1,970mm×1,880mm，身形比Prado更巨大，充滿肌肉感的線條，在具閃爍效果的銀粉底白色襯托下，不但Trendy，原來更會將龐大身形放大，視覺上更為矚目，2,500kg的車身重量，真的猶如一隻大笨象。不過呢隻白色大笨象一點也不笨，一路往九龍站時，為遷就拍攝影片而想盡量減慢速度，點知原來有難度。4.6公升V8引擎所輸出的318匹馬力實在好難慢，只要輕踩油門，大笨象的強勁力量一點都唔嘢少。去到目的地，真係按捺不住，要立刻畀佢ShowOff。有中央差速器控制四輪驅動、KDSS懸掛系統等新添技術裝配，衝上兩呎高又凹凸不平的石壆，實在輕而易舉。雖然旁邊觀眾睇到驚心，但佢出色表現就如大象跳舞一樣輕鬆。</p><p>豪級配備有排試</p><p>其實呢隻大笨象如此搶眼吸引，車行亦落了不少功夫，原廠大包圍、尾翼、頂架及腳踏等都係魅力提升的要點所在，仲有新設計的頭燈又大又夠立體亦應記一功。係時候細嚐一下LandCruiser必備的豪裝，前座有雪櫃、獨立冷氣、多角度調校冷暖椅、桃木裝飾等屬例牌菜，估唔到連中排座椅都有暖椅設備。另外，油壓後排的設計，騰出尾廂空間的步驟十分簡易，難怪成為近排不少中港車的首選。只可惜呢部LandCruiser係第一部到港，還未安裝HDD導航及音響系統，後泊鏡頭、自泊系統及GPS未有得試玩，如果唔係要逐樣試，都唔知幾點先收到工。
</p><p>規格<br>引擎：4,608ccV8<br>馬力：318ps/5,600rpm<br>扭力：460Nm/3,400rpm<br>傳動：6前速自動連+/-四驅<br>售價：$880,000<br><br>查詢：金國汽車（29222933）</p></body></html>