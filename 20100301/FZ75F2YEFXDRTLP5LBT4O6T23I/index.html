<html><header><meta charset="utf-8"><title>中環在線：大福周年晚會　新老闆撐場 - 李華華</title></header><body><h1>中環在線：大福周年晚會　新老闆撐場 - 李華華</h1><p>大福證券（665）前日喺會展舉行周年晚會，華華有幸做座上客。今年嘅晚會對大福上上下下別具意義，因金融海嘯拖累，大福停搞咗一年周年晚會，今年再搞，仲有國內第二大券商海通證券做咗新大股東首次參加，上海同香港幾位要員喺晚會同各員工見面。海通副總裁吉宇光話，會支持大福發展，希望大福有國際競爭力。<br>大福董事總經理及行政總裁黃紹開同華華講，大福同海通嘅融合好快完成，相信協同效應下半年發揮，盈利將大升。佢認為內地信貸仍然寬鬆，上半年嘅波幅可能帶嚟投資機會。所以佢估恒指會升到25000。<br>席間陳潔靈演唱，即場搵咗曾駐守香港幾年、後嚟調返上海嘅海通國際業務部副總經理許莉，同佢清唱「月亮代表我的心」。雖然話係臨時拉夫，但許莉完全冇怯場，唱得有板有眼，博得全場掌聲。唔知MissChanChan有冇叫佢參加新一輪嘅超級巨聲呢？<br>李華華</p></body></html>