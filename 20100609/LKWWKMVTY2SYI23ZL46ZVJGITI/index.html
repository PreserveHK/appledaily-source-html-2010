<html><header><meta charset="utf-8"><title>可樂又飲滙源果汁？專欄爆「復合」　炒友會錯意 - 李華華</title></header><body><h1>可樂又飲滙源果汁？<br>專欄爆「復合」　炒友會錯意 - 李華華</h1><p>市場上嘅買賣活動有時真係好兒戲，作為一個精明投資者，千祈唔好人哋講乜信乜呀！來路不明嘅路邊社消息，大家當然要識得懷疑；之不過好似英國《金融時報》咁響嘅朵，唔通都信唔過？<br>話說滙源果汁（1886）噚日朝早無情情急升一成，華華走去八吓咩事。上網search下，原來內地有報道，一開口就引述大名鼎鼎嘅《金融時報》，話可口可樂繼04年向滙源「提親」、俾「家長」商務部反對而撻Q之後，最近又想「翻撻」舊愛，原因係可口可樂嘅CEO穆泰康（MuhtarKent），近排做咗美中貿易全國委員會（USCBC）主席，佢可能會用呢個身份，去游說商務部畀可樂娶滙源。<br>華華一睇，呢單新聞真係不得了，點解呢幾日睇報紙時完全冇印象嘅？華華即刻拎番份《金融時報》出嚟，幾經辛苦，至喺上星期五一個專欄第四段搵到3句，係提到呢個消息，原來呢條「猛料」，只係《金融時報》一名評論員嘅「個人意見」，唔代表《金融時報》立場，更加唔係有咩接近內情嘅消息人士爆大鑊。</p><p>雙方高層已否認</p><p>其實噚日有另一份內地報紙都話，滙源老總朱新禮前幾日喺個研討會上已經講明，冇乜時間諗賣盤，佢淨係諗點搞好盤生意都用晒啲精力。另一邊廂嘅可口可樂，佢嘅中國負責人亦直接否認咗「翻撻」滙源嘅傳聞。謠言呢家嘢，唔使傳七七四十九日，滙源嘅升幅噚日去到尾市已經差唔多打回原形，收市只升4個巴仙。會錯意嘅朋友，惟有當買個教訓啦！<br><br>李華華<br>mailto:LiWaWa@AppleDaily.com</p></body></html>