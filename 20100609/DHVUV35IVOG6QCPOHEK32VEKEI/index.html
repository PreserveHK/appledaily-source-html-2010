<html><header><meta charset="utf-8"><title>馮仁昭四圍超：Kama百果園E神晒腰頂球鬥好波 - 馮仁昭</title></header><body><h1>馮仁昭四圍超：Kama百果園E神晒腰頂球鬥好波 - 馮仁昭</h1><p>百果園E神陳靜、羅凱珊（Kama）同RubberBand噚日到西九龍中心出席PS3宣傳足球活動，兩代o靚模Kama同陳靜即場對撼，Kama巧妙地將大會T恤縛高露出小蠻腰，力抗只着小背心嘅34E陳靜。<br>不過深明上位之道嘅陳靜喺現場不時有意無意作出俯身彎腰動作，大騷胸前事業線，加上RubberBand嘅兩位成員先後誤將足球掟向陳靜胸前，玩夾足球時陳靜又差啲俾對方掂到胸部，搞到佢尷尬即時彈開，但之後陳靜即時還擊，更以足球省中阿偉嘅下體，成功搶去Kama唔少風頭。<br>對於被鹹網盜用陳年舊相做徵友廣告，自言唔開心嘅陳靜揚言公司會保留追究權利，佢透露相片大概13歲時影，佢話：「我玩討論區時將啲貼紙相放上網，唔會拍大膽相，有乜唔對路都會delete同自己keep番。」</p><p>Kama亂噏頂西瓜</p><p>至於Kama喺台上先發噏風話事前喺家中用西瓜練習頂頭槌，之後自覺太誇張，即澄清係用枕頭練習。佢又否認避免同陳靜硬撼，仲話自己唔係E神，對於陳靜嘅相被放上鹹網，Kama竟然幸災樂禍話：「呢啲控制唔到，反而係多咗個途徑畀人認識，其實都冇所謂，睇相啫，如果自己喺街被人問價，我就報警，讀書時都被人撩，啲叔叔成日撩學生妹，試過同同學仔一齊被人撩話靚妹，仲話條底褲跌咗出嚟，越理佢越得戚。」</p></body></html>