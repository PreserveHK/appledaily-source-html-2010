<html><header><meta charset="utf-8"><title>青心直說：第二季貼股必殺技 - 胡孟青</title></header><body><h1>青心直說：第二季貼股必殺技 - 胡孟青</h1><p>好耐冇試過一連5日紅色假期，其間有「過大海」嘅朋友話賭場人山人海，個個掛住賭，皇牌節目ZAIA備受冷落，下午場只得三成入座率，難怪早排傳太陽劇團4月提早摺埋。單係睇入座率就知金沙中國（1928）計錯數，內地遊客始終愛睇番禺國產空中飛人，國際級大Show未必啱，濠賭股地頭蟲表現更勝一籌就係咁解。<br>踏入第二季，全球市場主題已由低基數嘅盈利增長，轉為「全球經濟真復蘇」，數據上幾乎一面倒利好──美國2月二手房屋銷售出乎意料大升8.2%、3月非農業職位增長3年來最多。消費情緒同樣高漲，蘋果第一日賣iPad出30萬部，香港炒價已升至七千大元。<br>第二季剛開始，油金股滙全線雞犬皆升，情況唔係咁尋常，而鐘擺一定會「擺過龍」，所以繼上周淡友受難日之後，唔好再低估港股上升潛力。</p><p>未入市唔使心急</p><p>今季有個好開始，皆因中美扮Friend，人民幣升值爭議急降溫，國家主席胡錦濤本月12日訪美前，美國財長蓋特納突然推遲針對中國操控貨幣滙率嘅報告，加埋高盛都出報告力撐人民幣冇迫切升值嘅需要，中美緊張關係紓緩，對投資市場係一支強心針。<br>醒目嘅散戶應已入好貨等升，仲有閒錢亦唔好心急，因為有機亦有危。自2月通脹升至2.7%，人行受人民幣升值議題困擾，遲遲未有加息，近期更有人行經濟分析師話短期加息機會唔大。咁樣反而要小心，中央調控市場對加息預期後，趁美國佬鬆懈施以突襲，屆時股市難免受震盪，退市恐慌又再高唱入雲，喺該水平加注較穩陣。<br>第二季投資重點當然離唔開經濟周期敏感股，航運料有驚喜、內需首選高消費品如名牌衫及車（基本食品將繼續跑輸）、內銀留意息差拉闊嘅利好作用，唔好忘記4月16日係股指期貨出台大日子，券商受惠之外，市升保險股亦水漲船高。<br>胡孟青</p></body></html>