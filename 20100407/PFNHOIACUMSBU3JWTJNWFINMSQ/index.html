<html><header><meta charset="utf-8"><title>中環在線：華爾街大行調薪　妹仔大過主人婆 - 李華華</title></header><body><h1>中環在線：華爾街大行調薪　妹仔大過主人婆 - 李華華</h1><p>老細自己減人工，下屬反而有得加薪？<br>華華講緊嘅唔係天方夜譚，噚日《華爾街日報》就報道話，華爾街主要大行舊年出咗破紀錄嘅1400億美元（約1.09萬億港元）薪水，但啲CEO（行政總裁）唔單止冇人工加，仲因為驚攞巨額花紅會惹嚟閒言閒語，所以搞到份糧唔見咗3成，其他職員就加薪16%，認真「妹仔大過主人婆」。<br>好似今年由大摩CEO轉咗做主席嘅麥克咁，由於佢舊年企硬唔收花紅，份糧得番120萬美金，同風險總監KennethdeRegt嘅1000萬美金，以及前財務總監凱萊赫嘅1500萬美金真係「蚊髀同牛髀」。</p><p>大摩舵手　薪酬遠遜下屬</p><p>查實華華覺得，啲CEO早就搵夠，可以收山，又點會志在嗰啲碎銀吖？只不過千金易得，良將難求，相信啲大行仍然會一擲千金挽留人才嘅。</p><p>任總愛將　加盟新地</p><p>華華從來相信呢句說話：「打工都要睇你有無打工命！」睇睇以下呢兩位仁兄，一個跟老闆一齊榮休後，放完假即刻有新工返；一個就俾人調嚟調去遨遊亞洲，真係恨死華華！<br>先講昔日金融沙皇任志剛愛將、朝朝喺國金中心大堂「志剛廣場」陪佢升旗（即係見記者）嘅金管局前傳訊總監湯馬士．陳民傑，舊年底陪任總同步隱退去咗進修增值；原來兩個禮拜前已經加盟咗新鴻基地產（016），做其企業策劃及策略投資部中央事務主管，負責上市公司嘅投資者關係，同埋企業策劃發展，直接向新地執行董事、恒生銀行（011）前財務主管陳國威滙報。<br>湯馬士以前陪任總見慣銀行家，家做投資者關係都會見銀行家，以前係商業銀行，家就係投資銀行，相信都難唔到湯馬士。</p><p>廣發行長　回巢花旗</p><p>另一位打工命唔錯嘅係，廣東發展銀行嘅鬼佬行長兼執行董事辛邁豪（MichaelZink）是也！<br>花旗集團噚日宣布，任命51歲嘅佢擔任花旗新加坡業務主管，管理當地消費、機構同埋理財等業務，直接向花旗亞太區執行長ShirishApte滙報。阿辛響花旗做咗22年，其間派駐過俄羅斯、印尼、南韓以至廣州，響亞洲打滾多年，尤如人肉「亞洲萬里通」，加埋佢又勁識撈，當日落到廣發行，返工未夠幾個禮拜，就自稱係「廣發人」，仲話成家搬晒去廣州，立足羊城云云，唔知去到獅城個陣，佢又會唔會入埋籍呢？</p><p>俊和主席　因病辭世</p><p>打工跳槽只係人生其中一幕，但人生去到盡到就個個結局都一樣！俊和（711）噚日宣佈，創辦人兼主席彭錦俊，喺4月2日因病辭世，享年66歲，集團將盡快委任適當人選填番主席空缺。彭主席響土木工程界可謂響噹噹，但對普羅大眾嚟講，較有印象嘅可能係08年7月響九龍塘發生嘅「懷疑綁票案」。話說，某日早上，彭主席如常由司機載佢返工，開車無耐，就俾另一架車攔腰撞，對方仲拎埋鐵鎚落車，諗住開車門搶人，好在彭主席嘅車門反鎖，加上馬路兩邊有好多地盤工人睇住撞車「意外」，對方都無法得逞。死者已矣，希望彭太李蕙嫻節哀順變。<br><br>李華華<br>mailto:LiWaWa@AppleDaily.com</p></body></html>