<html><header><meta charset="utf-8"><title>搵獨特水貨車　平平哋做公子</title></header><body><h1>搵獨特水貨車　平平哋做公子</h1><p>人無我有，夠搶鏡，「獨特」幾時都係車嘅其中一項賣點，所以玩個性嘅車迷都會嫌大路車款成街都係，好似無乜性格。要突出，除咗幫部車裝身，仲可以諗吓出番部較罕見嘅日本水貨二手車，價錢唔係貴，而且要跑味、要家庭Feel都有得你揀。<br><br>記者：趙慧敏<br>攝影：梁細權、王文忠<br>Model：Keko</p><p>Soarer　冧價玩家</p><p>雖然呢部豐田Soarer係01年車，但外形上絕對唔Out，加上一身貴氣珍珠白、開篷設計，令它當年成為不少公子哥兒嘅首選，雖然同當年車價要成80萬比，今時今日已經大冧價，但揸佢出街，依然又型又搶。Soarer擁有TRD大包圍，4.3公升V8引擎，五前速自動波，280匹馬力，加上20吋胎軨，跑車格局喺晒度，而且硬頂開篷亦征服唔少愛瀟灑嘅車主。睇埋車櫳，以高級雀眼木裝飾，配襯米白座椅及咕門板，整架車充滿貴氣。要說跑車嘅缺點就係人都知，雙門設計，後座上落可能較不便，而且後座座位偏窄，大隻佬想搭順風車唔使諗。</p><p>年份：01年<br>手數：二手<br>行車里數：3萬多<br>引擎：4,292ccV8<br>易手價：$229,000<br>查詢：R-ProShop（28772700）</p><p>Blade　品味麖皮配飾</p><p>豐田Blade揭背車則係另一種選擇，外形上雖然近似家庭房車格局，但絕不能小覷其實力。Blade係一款比Corolla更高一級嘅五門Hatchback，搭載同廠Camry嘅2.4公升VVT-i引擎及五前速+/-波箱，馬力及操控感絕對滿足到辣車主嘅要求。只要細心一睇，便會發現Blade外形上沒有半點家庭房車嘅薯嘜感，車頭蜂巢式氣壩，白光燈，車尾有LED尾燈組合，跑味低調得嚟其實幾濃烈。而內櫳亦包裝豪華，獨特嘅麖皮配飾加上金屬味濃嘅中控台，媲美歐洲豪華小房車級數。</p><p>年份：07年<br>手數：香港未出牌<br>行車里數：18,171<br>引擎：2,400cc<br>易手價：$168,000（送首年牌費）<br>查詢：偉昌汽車（23628628）</p><p>CorollaFielder-S　日本特別版</p><p>旅行車熱近年又再興起，不過市場上選擇始終較少，豐田Fielder-S係日本特別版，原廠包圍，合金胎軨，燈眉、霧燈乜都齊，1.8公升引擎加上7速+/-自動波，旅行車，梗爬得。
</p><p>年份：07年<br>手數：香港未出牌<br>行車里數：19,800<br>引擎：1,800cc<br>易手價：$178,000<br>查詢：星悅車行（81008200）</p><p>Airwave　五座天幕</p><p>呢款本田Airwave最大賣點當然係佢個巨型天幕，以一款五座位MPV嚟講，天幕真係較少見，而且有齊原廠包圍，雖然只係用1.5公升引擎，只有110匹馬力，但作為家庭代步車，係不錯之選。
</p><p>年份：06年<br>手數：香港未出牌<br>行車里數：36,000<br>引擎：1,500cc<br>易手價：$118,000<br>查詢：海逸車行（92366869）
</p><p>Edix　趣致討歡心</p><p>鍾意別樹一格嘅車主，本田Edix趣致嘅外形可能好討你歡心，加全套Modulo包圍，又有啲型格。雖然2.0公升引擎只有150匹馬力，但ECONMode可以幫你慳番唔少。
</p><p>年份：05年<br>手數：香港未出牌<br>行車里數：28,000<br>引擎：2,000cc<br>易手價：$138,000<br>查詢：利達汽車（27496388）</p><p>Skyline　補品夠齊料</p><p>又一辣車之選，日產SkylineGT250，最大賣點係齊料補品，配備包圍、頭唇、裙腳及IMPULPackage+/-波，真皮座椅XenonLight，車行仲送3萬公里保用。</p><p>年份：04年<br>手數：香港未出牌<br>行車里數：29,073<br>引擎：2,500cc<br>易手價：$128,000（送首年牌費）<br>查詢：偉昌汽車（23628628）</p></body></html>