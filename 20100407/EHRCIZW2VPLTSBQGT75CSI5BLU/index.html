<html><header><meta charset="utf-8"><title>馮仁昭四圍超：黃曉明聞Baby隆胸陰陰笑 - 馮仁昭</title></header><body><h1>馮仁昭四圍超：黃曉明聞Baby隆胸陰陰笑 - 馮仁昭</h1><p>甄子丹、熊黛林（Lynn）同黃曉明合演嘅新戲《葉問2》，噚日傍晚喺北京舉行記者會，不過拍緊另外一套新戲《趙氏孤兒》嘅黃曉明，足足遲咗成45分鐘先趕到現場。<br>喺戲中飾演兩師徒嘅甄子丹同黃曉明喺現場互笠高帽，子丹讚曉明雖然打到周身傷，但依然好勤力，曉明即刻好識做咁話：「我可以跟宇宙最強的子丹對打，所以才能練到銅皮鐵骨。」佢仲話喺子丹身上學識顧家同錫老婆，問到佢係咪講緊緋聞女友Angelababy？佢只係答：「男大當婚，女大當嫁嘛。」再追問佢同Baby嘅關係時，佢就話：「不聊這個。」不過全程都笑笑口。提到有傳Baby隆胸，曉明立即話唔想多講。</p><p>Lynn嫌城城未夠班</p><p>至於Lynn就話自己喺戲中扮演一個成功男人背後嘅女人，好大壓力喎。問佢喺現實中搵到成功男人未？佢居然話未，唔通郭富城仲未夠級數？Lynn即話：「我講戲中角色，我打算結婚後先做男人背後嘅女人，可能會減少工作照顧屋企人。」</p></body></html>