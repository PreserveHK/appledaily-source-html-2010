<html><header><meta charset="utf-8"><title>魚缸暴炒族：中信資源分段收集 - 方星俠</title></header><body><h1>魚缸暴炒族：中信資源分段收集 - 方星俠</h1><p>放完個長假，股友又要抖擻精神準備重新應戰。放假前，港股急升近300點，突破100日線及21500關，提早放假嘅散戶自然錯失呢下升勢，不過，第二季仲有大把時間，散戶入市唔好自亂陣腳，做足功課揀愛股先至最實際。<br>近期石油股公佈嘅業績無乜驚喜，中信資源（1205）前排公佈09年度全年業績，期內收入同比上升3.5%至194億元，但股東應佔溢利只有1.15億元，比08年度2.04億元倒退44%，每股基本盈利1.91仙，不派末期息。<br>中信資源受業績拖累，一度跌至近月低位1.93元，不過跌完即見反彈，上周四長假期前更回升4.6%，重返2元樓上，收報2.03元。不過，後市要升破上月高位2.22元延伸之下降軌阻力，走勢才能轉強。<br>其實中信資源唔係冇賣點，公司準備分拆錳業務上市，只要時機合適就會火速進行。另外，集團亦會繼續收購石油項目，換言之年內肯定會有大把動作，故可趁其股價偏軟，分段收集。<br>方星俠</p></body></html>