<html><header><meta charset="utf-8"><title>歐豬五國　無個贏波世盃近「豬」者黑？ - 李華華</title></header><body><h1>歐豬五國　無個贏波<br>世盃近「豬」者黑？ - 李華華</h1><p>世界盃首輪比賽噚晚打完，今屆長買「細」就最有「錢途」，華華仲發現，近排債務纏身嘅歐豬五國（PIIGS，即葡萄牙、意大利、愛爾蘭、希臘同西班牙），真係頭頭碰着黑，唔知係咪政府無錢科水、獎金大縮，喺分組賽首round表現都好肉酸。<br>愛爾蘭一早已經喺世盃外圍賽嘅附加賽，被法國亨利隻「上帝之手」KO咗；貴為04年歐洲國家盃冠軍嘅希臘，畀南韓派咗兩隻蛋；上屆世盃盟主意大利，符符碌碌逼和巴拉圭；有C朗壓陣嘅葡萄牙，亦踢到不知所謂，只係悶和科特迪瓦；至於奪標大熱、擁有宇宙最強中場線嘅西班牙，亦爆出今屆世盃最大冷門，0：1輸畀瑞士。</p><p>CDS指數越高　攞世盃越難？</p><p>如果用CDS（信貸違約掉期）做參考，頭六個最大機會破產、而有份參加今屆世盃嘅國家，歐豬四國（唔計愛爾蘭）竟然上晒榜，以排位計，希臘第三高，唔通CDS高，攞世盃都難啲？<br>希臘剩低嘅分組賽會對尼日利亞同阿根廷，出線睇怕凍過水；葡萄牙對北韓同巴西，贏唔到朝鮮勇士，都可以執定包袱返鄉下。意大利呢？就算出到線，16強好可能對荷蘭，咁咪又係時候講byebye。家連鬥牛國狀態都咁沉，唔通真係近「豬」者黑?<br>國難當前，華華唔該有得打嗰四國踢番好啲，振奮一下國民，起碼好似北韓咁，俾啲heart人睇，而唔係傷口灑鹽。講開又講，華華嘅愛隊阿根廷，CDS指數居然爆晒燈，達1067點嘅全球第二高，不過數據嘅嘢，不嬲係俾人破嘅！<br><br>李華華<br>mailto:LiWaWa@AppleDaily.com</p></body></html>