<html><header><meta charset="utf-8"><title>世界動物園：C朗、卡卡大佬唔易做</title></header><body><h1>世界動物園：C朗、卡卡大佬唔易做</h1><p>西甲皇馬上年雷聲大大，搵嚟巴西10號仔卡卡同全球最高身價嘅葡萄牙翼鋒基斯坦奴朗拿度（C朗），諗住球隊成績一定好之際，卻嚟個四大皆空。而呢兩位仁兄，返到國家隊做「大佬」，唔知係咪沾到球會啲黑氣，周二齊齊喺世盃G組登場，表現麻麻，卡卡仲被插唔配着巴西10號，真係大佬唔易做！</p><p>卡卡冇資格着巴西10號</p><p>5屆世盃盟主、世界排名第1嘅巴西，禮拜二首戰北韓，雖然最終贏2:1，但身穿森巴足球王國舉足輕重的10號球衣新主人卡卡，表現乏善足陳，更曾在無壓力下將皮球傳出界，真係令人失望。如果唔係右閘馬爾干一記金球，森巴舞步可謂蕩然無存，更有網民炮轟卡卡冇資格着10號！<br>事實上，過往幾代森巴10號仔都光芒四射，好似98、02年嘅李華度、去屆嘅「細哨」朗拿甸奴都係一代球王；相比星味漸淡的卡卡，恐怕只有94年嘅萊爾有得同佢「揮」。<br>季中受鼠蹊同小腿傷患困擾嘅卡卡，復出後一直未能回復十足狀態，即使喺皇馬有C朗等隊友在陣，都未能帶領銀河艦隊染指錦標；不過，豁達嘅卡卡前日賽後話︰「我覺得自己打得唔錯，我嘅表現會一場比一場好。」</p><p>C朗累沙保沙變後備</p><p>至於佢球會隊友、即將喺世盃變敵人嘅C朗，喺對科特迪瓦時除咗遠射中柱較為似樣外，表現同樣備受批評。相比卡卡，葡萄牙更加屬於C朗嘅一人球隊，曾經喺曼聯合作嘅教練基羅斯亦喜用C朗，間接令大賽經驗更多嘅沙保沙淪為後備。<br>實而不華嘅沙保沙，本身對C朗鋒芒畢露嘅作風睇唔過眼，據稱佢兩個喺對科特迪瓦賽前曾經口角；一人球隊加上隊員內訌，唔怪得今屆世盃首戰只能摸和「大象」。如果仲解決唔到呢啲心病，葡萄牙下場分分鐘輸埋畀北韓都似。</p><p>當年今日：17/06/02</p><p>巴西由李華度及朗拿度建功，在這場16強賽贏比利時2:0，比利時主將韋莫斯的頭槌入球被誤判作廢，成比賽關鍵。</p><p>有數講：39</p><p>今屆世界盃最年老的球員，為1970年8月1日出生的39歲英格蘭門將占士；第2位亦是門將，為1972年6月15日出生的美國門將夏尼曼。最年輕的球員則為1991年11月7日出生的新西蘭前鋒基斯活特。</p></body></html>