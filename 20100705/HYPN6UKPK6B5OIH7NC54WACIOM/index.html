<html><header><meta charset="utf-8"><title>德國直擊SciroccoR白雪公子　入彎唔推頭</title></header><body><h1>德國直擊<br>SciroccoR白雪公子　入彎唔推頭</h1><p>早排喺德國實試福士最強GolfR外，仲有跑迷最愛嘅SciroccoR，貼地車身馳騁於德國漫天雪景下，令人熱血翻騰得沒半點寒意，最正係XDS電子差速系統，將頭轆車入彎推頭弊病踢走，攻彎能更爽更放肆。<br><br>記者、攝影：徐影龍<br>鳴謝：VolkswagenHK</p><p>玩樂型辣跑</p><p>全新Scirocco跟Golf一樣，將最強版本名為「R」，同樣以2.0TSITurbo引擎，替代舊款嘅3.2LV6，當然亦達致GolfR般，縮偈但馬力提升嘅境界。兩款車一向甚有孖生兄弟Feel，外形、性能到售價都極之相近，動力輸出亦只相差5匹，鍾意揭背辣跑嘅，應該點揀呢？SciroccoR玩雙門辣跑格，低矮車身更為貼地，懸掛、煞車等大幅強化，一切以玩樂味先行、代步實用為輔，呢點可算跟GolfR剛剛相反。<br>睇番規格數字，SciroccoR比上一代着實提升不少，2,500rpm已達扭力峯值，一路Keep住到5,000rpm都攞到最大扭力，相當長氣有勁。最重要係加入XDS電子差速系統，將扭力靈活分佈左右唔同嘅輪胎，減低過往頭轆車容易出現「推頭」（UnderSteering）失控弊病，入彎就能更得心應手。
</p><p>貼地外形疾撲之勢</p><p>試跑一輪後，落車影相兼靜心欣賞SciroccoR嘅熱血賣相。基本取材自賽車版本SciroccoGT24外形，貼地車身襯低矮車頭，配襯揭背車尾部鼓起嘅線條，整體上頗具飛撲之勢；車頭下方特長特闊氣壩，加大入風之餘，觀感上更形霸氣。裙腳、尾燈、尾擾流等統統都有改動，加上白色車身，就恍如有保護色嘅猛獸蟄伏一樣，隨時噬咬對手。雙門車體積較一般四門車更大，我最喜歡係車門玻璃無框設計，閂窗後令車門顯得更修長，上落車一刻零舍有型過人。車廂佈局方面，跟GolfR一樣大量採用R-Line配件，跑味充斥得更徹底。而車價就比GolfR平咗3千歐元，點揀就睇你要豪中帶辣，定抑或辣中帶豪喇。</p><p>VolkswagenSciroccoRProfile</p><p>引擎：1,984ccTSI+Turbo<br>馬力：265ps/6,000rpm<br>扭力：350Nm/2,500-5,000rpm<br>傳動：6速DSG，前驅<br>售價：歐元33,475（未連稅約港幣$33萬）<br>查詢：VolkswagenHK（36989688）</p></body></html>