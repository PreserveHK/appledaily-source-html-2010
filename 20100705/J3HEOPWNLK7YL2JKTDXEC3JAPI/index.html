<html><header><meta charset="utf-8"><title>周秀娜勸秋生放低有色眼鏡</title></header><body><h1>周秀娜勸秋生放低有色眼鏡</h1><p>去年書展彈出的o靚模周秀娜，今年再接再厲推出寫真集，卻遇上貿發局發威封殺o靚模，周秀娜於是率師妹諗計玩轉書展。一向言論激進的黃秋生看不過眼，前日他先後出席鍾景輝的新書宣傳活動和一個音樂會時，發炮狂轟o靚模族類是群妖亂舞，其後又點名抨擊周秀娜有小聰明，沒大智慧，讀書少，但最寸莫過於叫o靚模向專為性工作者爭取權益的組織紫藤申訴，明寸o靚模是性工作者，隔空罵戰一觸即發。</p><p>「會尊重呢個前輩」</p><p>對於黃秋生的過火言論，周秀娜笑言只會為阿根廷在世盃出局而不開心，最大打擊是美斯要返歸。不過周秀娜表示會繼續以最佳狀態宣傳即將出版的寫真集，她昨日透過經理人Roy回應：「我會尊重呢個前輩（黃秋生）所講嘅嘢，包括佢嘅無限大智慧同人生經驗。」周秀娜抗拒用妓女字眼比喻o靚模，她說：「開口埋口用妓女形容啱啱入行嘅新人，我覺得真係冇必要回應，等佢放低有色眼鏡先講，呢次係我唯一一次代表被標籤為o靚模所講嘅嘢。」<br></p><p>Roy事後補充說：「娛樂版面上，每個藝人有佢嘅生存方法，對秋生哥嘅回應冇感覺，我覺得佢曲線宣傳咗我哋四本寫真集同KingSir本書，呢個係佢嘅style，佢講嘅說話值得大家去咀嚼。」<br>採訪：比華利</p></body></html>