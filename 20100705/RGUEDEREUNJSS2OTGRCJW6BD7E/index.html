<html><header><meta charset="utf-8"><title>茶餐廳：西班牙唔益人要德國</title></header><body><h1>茶餐廳：西班牙唔益人要德國</h1><p>李老闆：經紀陳，晨早流流，做乜包公咁嘅面口呀？<br><br>經紀陳：唉，前晚重槌買咗阿根廷上盤，點知俾佢哋跣鑊金，輸4粒畀德國，你話我仲邊度笑得落。<br><br>外賣仔：呢場我都中招，見阿根廷喺分組賽同埋16強全部贏晒，仲要加埋有個張家輝（美斯），點秤都高過德國，邊會諗到佢哋輸得咁肉酸。<br><br>李老闆：先有巴西，家陣連阿根廷都喺8強出局，好彩西班牙幫到手，贏咗巴拉圭；若然禮拜三晚4強係由德國對巴拉圭，咁就大件事，我間茶餐廳起碼少一半生意。<br><br>車神：德國今年班波幾好睇，係就係冇乜星，但攻起上嚟唔係人咁品，對英格蘭同埋阿根廷可以兩場入8球，真係唔嘢少。<br><br>經紀陳：我仲記得兩年前場歐國盃決賽，德國對西班牙好似細路仔對大人咁，連波皮都掂唔到，睇怕今年同西班牙有得鍊。<br><br>車神：係呀！西班牙今年差咗，攻起上嚟唔流暢，而且勁輸盤，贏波唔益人，對上3仗場場贏1粒；佢哋咁輸法，要讓德國平/半，我要支持德國下盤。<br><br>李老闆：車神，禮拜三晚使唔使留定位俾你呀？<br><br>車神：梗係要啦！除咗禮拜三，禮拜二有烏拉圭對荷蘭，我都會落嚟睇，麻煩幫我留埋位。</p></body></html>