<html><header><meta charset="utf-8"><title>連詩雅谷處女碟變問題少女</title></header><body><h1>連詩雅谷處女碟變問題少女</h1><p>華納今年力捧女新人連詩雅日內推出處女專輯《Moment》，為打響頭炮連詩雅獲公司大花近7位數字作廣告費，無論在巴士、紅隧、電台各處都會看見聽見連詩雅的名字，受公司寵愛的她對處女作終於面世坦言心情緊張，更自爆成為問題少女，一見到同門師兄姐就會連珠炮發，詢問他們在娛圈的心得，令她獲益良多。</p><p>現年22歲的華納女新人連詩雅日內推出處女專輯《Moment》，今年被公司重點力捧的她早前已獲公司花費近7位數字在紅隧口、巴士車身及車內電視、電台等大賣廣告，比起同期新人可算是大手筆。</p><p>大騷玉腿</p><p>由於連詩雅深得公司愛錫，所以對於處女作連詩雅都十分着緊，早前她已禁食一天為EP拍攝封套，當日拍足12小時的她更穿上一身毛毛裝，並瞓於梳化上大騷其42吋長腿，她坦言入了娛樂圈後經歷了無數個第一次，令她感受良多，對於新碟將會「出世」，連詩雅日前接受訪問時說：「自己每日不停倒數，好緊張，不過出碟嗰日我有工作，但我都會撲去CD舖買20隻，亦會叫媽咪買。」<br>入行尚淺的連詩雅自爆入行後經常做了問題少女，每逢一見到師姐薛凱琪、師兄周柏豪、方大同、周子揚時，就會不斷向他們發問，她說：「會問佢哋上台點先可以唔緊張，見到網上有唔好評論應該點處理咁，佢哋都好好一一講畀我知，特別係周柏豪，因為成日都會一齊做嘢，所以就俾我問得最多。」<br>雖然連詩雅因屬四大唱片之一，所以無緣上無綫節目，但她不擔心會輸蝕給其他新人，因為她相信公司會為她搭好宣傳渠道。</p><p>睇好JW</p><p>同期女新人有JW、朱紫嬈、吳若希等，連詩雅就看好JW和朱紫嬈，她說：「我係平常心，唔想畀自己太大壓力，怕弄巧反拙，總之攞到獎固然開心，但攞唔到都唔會失望，自己會繼續努力。」<br>採訪：駱華齡　攝影：陳慧安<br>髮型：MikeWongofPOP<br>化妝：KrisWong<br>服裝：BreadnButter</p></body></html>