<html><header><meta charset="utf-8"><title>$7,990平買神舟i7　勁抽靚畫！</title></header><body><h1>$7,990平買神舟i7　勁抽靚畫！</h1><p>當MacBookAir出場，一切係威係勢，不過實用派玩家用落，開始嫌佢打機睇片機能唔夠喉，說穿了咪Mac版Netbook囉！其實差唔多價位，已經買到頂級規格Notebook，國產神舟K470-i7以$7,990低價，勁玩i7大腦、兼超強獨立圖像顯示；須知現下普遍i7索價起碼上「萬四」，真係要講句國貨萬歲！<br><br>記者：許福合<br>攝影：陳陶鈞<br>Model：A.Lin、LaYing@GME</p><p>外形見得人</p><p>咪睇小K470-i7係國貨，造工、用料絕對唔差！鋼琴面、黑機身，再襯條紅邊框，賣相不俗，拎上手感覺亦相當硬淨；據知神舟有替外國大廠做OEM機，應該可以畀到用家信心。唯一毛病係機面好易印上手指模，好彩上面有暗花，都可以遮到啲。<br>用Notebook最怕熱，K470-i7使用分散式散熱系統，熱量會從機側等散熱位排出，可避免機底焗住，試用時連谷兩三粒鐘，都只算係微溫，唔會熱到辣手！</p><p>顯示強化版</p><p>硬件規格好強勁！14"屏幕、重2.2kg，同時兼顧了流動同實用性需要；大腦起用Inteli7/2.8GHz，夾4GBDDR3及500GB硬碟，配置相當高班。<br>顯示方面更屬強項，使用RadeonHD5730顯示卡，兼內置1GB圖像專用記億體；此外，3D顯示能力還經過原廠超頻，額外提高約13%；標準HD5730在進行《3DMark06》測試時，得分約8,060，但K470-i7則高上9,269，由此可見處理影像、遊戲等應用程式時，表現會更佳。擴充介面，除基本USB及LAN外，更有HDMI、eSATA、ExpressCard及4合1讀卡器，巿面大部份數碼產品都啱用。睇戲時，聲效更覺震撼，事關機底有SRS低音喇叭作2.1音效輸出，可惜光碟機仲未係Blu-ray，否則就更多嘢玩！</p><p>實測實玩<br>PhotoShop加濾鏡</p><p>替一張1,000萬像素RAW相片，加上SmartBlurFilter，只要4秒就完成，爽快！</p><p>3D遊戲</p><p>遊戲係佢強項，玩《LostPlanet2》畫面暢順，大部份時間都保持28fps，你屋企部Desktop得唔得呀？</p><p>影片剪接</p><p>用MovieMaker剪接1分21秒的影片，只需30秒左右，就搞掂壓片整個過程。</p><p>Profile</p><p>處理器：Inteli7-640M（2.8GHz）<br>記憶體：4GBDDR3<br>硬碟：500GB<br>屏幕：14"<br>網絡：Wi-Fi<br>顯示：ATiRadeonHD5730<br>重量：2.2kg<br>光碟機：DVD-RW<br>體積：356.4×237.9×40.6mm<br>系統：Windows7HomePremium64bit</p><p>i7同級貴機<br>LenovoT410</p><p>LenovoT410所使用嘅規格，與K470-i7接近，粒CPU使用較慢嘅2.66GHzi7，但價錢就差唔多貴一倍！</p><p>HPENVY14</p><p>HPENVY14記憶體同硬碟都較高，分別有8GB同640GB，而價錢同樣係富貴級。</p><p>同場加映<br>K360-i3</p><p>想揀部輕身同再經濟啲，神舟仲有部i3輕機可以選擇，13.3"屏幕，但重量只得1.5kg，適合高流動性用家，但要留意此機並無光碟機。</p><p>Profile</p><p>Inteli3-370M、2GB記憶體、500GB硬碟、HDMI輸出</p><p>查詢：</p><p>（a）Honnic	（23077390）<br>（b）Lenovo	（800938838）<br>（c）HP	（800938833）</p></body></html>