<html><header><meta charset="utf-8"><title>中環在線：內地八樣消費十年冇加價 - 李華華</title></header><body><h1>中環在線：內地八樣消費十年冇加價 - 李華華</h1><p>大陸啲物價貴過香港已經唔係新聞，正當CPI創咗25個月新高、「溫4招」又唔知幾時出台之際，有大陸網民就做咗個調查，發現原來大陸仲有8樣嘢係10年來都冇加過價，甚至仲減過價㖭！<br>到底乜嘢冇加過價呢？其中一樣係公共交通工具──好似今年1月1日開始，廣州市公交優惠出台，公交、地鐵搭咗16次之後打六折，BRT票價由原來嘅兩蚊至6蚊人仔改為一律兩蚊；更過癮嘅係，14年前，廣州市公交票價都係兩蚊雞咋！</p><p>六合彩10蚊大陸彩票冇加價</p><p>另外就係報紙！好似《廣州日報》咁，10年前都係1蚊，家都仲係1蚊，但份報紙就厚咗好多，有讀者話呢個感覺好好！仲有彩票，正當香港六合彩每注由5蚊加到10蚊嘅時候，大陸同胞買個希望博500萬，收費都只係兩蚊雞，好平呀！至於話食品方面，袋裝醬油同普通鹽，都係同10年前一樣，賣1蚊左右。<br>有啲嘢仲勁，係減埋價㖭！好似電話費上網費咁，比起10年前平成一半，電腦、手機、相機呢類電子產品亦都平咗好多……寫到呢度，華華忽然好想加埋香港人啲人工落去呢！<br>李華華</p></body></html>