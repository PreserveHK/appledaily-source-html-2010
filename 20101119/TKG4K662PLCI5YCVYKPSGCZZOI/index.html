<html><header><meta charset="utf-8"><title>黃金視窗：胡定欣鬧爆雯女全靠細佬</title></header><body><h1>黃金視窗：胡定欣鬧爆雯女全靠細佬</h1><p>無綫劇集《義海豪情》除了節奏緊湊外，胡定欣飾演的麗華與九姑娘鄧萃雯的鬧交戲也不容忽視，劇中麗華衰格冇品，常向九姑娘破口大罵。胡定欣坦言這角色參考了弟弟的臭脾氣，拍攝時面對雯女，雖有壓力，但兩人投入得越鬧越有火，難怪她翻看時也沾沾自喜說：「全套劇得我一個可以咁鬧九姑娘。」</p><p>近期無綫黃金時段兩線劇集《義海豪情》和《刑警》均見到胡定欣的演出，但角色各走極端，要數討厭的相信是《義》劇中麗華一角，角色既貪慕虛榮又好高騖遠，最重要是處處跟九姑娘鄧萃雯作對，情節絕大部份是鬧交戲，加上麗華出口刻薄，手段卑劣，人物個性甚突出，連胡定欣日前接受訪問也說：「麗華真係一個極度衰格嘅衰女包。」</p><p>自覺樣惡怕演過火</p><p>要將反派角色演得恰到好處，演繹上要多花心機，胡定欣說：「呢個衰女包影子係我參考細佬細個時啲臭脾氣，講唔埋就大聲發癲，所以有咁嘅設定。初時都驚觀眾睇完唔接受，我本身個樣惡，演呢個角色好易over，要自己協調，鬧得多又怕人覺得刺耳感覺好煩，仲要係面對雯女，當時都好有壓力，但好開心見到觀眾好投入講麗華咁衰格。」<br>胡定欣和雯女首次正面合作，劇中兩人雖沒血緣關係，但九姑娘當正麗華妹妹看待，可惜麗華從不珍惜，常逆意而行，令疼愛她的九姑娘對她管教更嚴，皆因不想麗華行差踏錯，這樣造就了兩人每每正面交鋒開火。首次與視后雯女激鬥，胡定欣說：「之前巾幗合作咗幾場，當時仲未識雯女，感覺佢好cool，今次合作佢會畀意見我，教我點做，大家都想件事好，最難忘係場場都同雯女鬧交，雯女成日都話：『見到我發脾氣等於睇到自己點鬧人一樣。』」</p><p>與岳華發展忘年戀</p><p>面對雯女雖有壓力，不過投入後就越鬧越有火，胡定欣說：「開頭都有壓力，但後來鬧得好自然，仲冇乜NG，好好火，全套劇得我一個可以咁鬧九姑娘。」麗華追求虛榮，會與岳華發生忘年戀，令九姑娘激心，不過到尾聲時她還是會醒悟。<br>採訪：卓寶花　攝影：陳慧安<br>場地提供：HoorayBar&amp;Restaurant</p></body></html>