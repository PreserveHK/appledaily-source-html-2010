<html><header><meta charset="utf-8"><title>中環在線：體操選手L手勢拖李寧落水 - 李華華</title></header><body><h1>中環在線：體操選手L手勢拖李寧落水 - 李華華</h1><p>紅顏唔通真係禍水？李寧（2331）簽咗林志玲做代言人唔夠幾日，「好事」即臨門！話說廣州亞運期間，有兩批大陸體操選手喺比賽前或得獎後，做出英文字母「L」手勢，令到有人聯想到李寧體操服裝，因為李寧個牌子英文第一個字母係L！<br>事件更嚴重嘅地方，係根據國際奧委會嘅規定，喺大型國際比賽之中，選手只能夠為賽事指定贊助商做廣告，咁李寧服裝並唔係亞運贊助商，所以選手唔能夠為李寧服裝做宣傳，為咗咁，亞奧會家正諗緊會唔會對呢單嘢展開調查。<br>咁啲「涉案」運動員有咩講呢？其中滕海濱話，佢哋係試圖模仿李寧服裝個標誌，但係其他幾個就話「L」就係「LOVE」，亦都係愛呢個字英文第一個字母，同李寧無關！到底單嘢係咪真係「伏擊營銷」華華唔敢講，但係睇滕海濱個答案，就唔多唔少會累街坊囉。</p></body></html>