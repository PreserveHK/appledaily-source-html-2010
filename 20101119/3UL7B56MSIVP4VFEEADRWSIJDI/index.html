<html><header><meta charset="utf-8"><title>隔牆有耳：踩TVB場　抗議抽走趙連海 - 李八方</title></header><body><h1>隔牆有耳：踩TVB場　抗議抽走趙連海 - 李八方</h1><p>將軍澳堆填區外邊嘅TVB電視城噚日人頭湧湧，唔係志雲大師又出現，而係民主黨同「事旦男」踩場，佢哋目標並非志雲，而係志偉──新聞部話事人「花哥」袁志偉。</p><p>TVB否認自我審查</p><p>八方噚日報道，已離職嘅TVB監製區家麟發現tvb.com無故抽起趙連海訪問，觀眾冇得在網上重溫，令佢覺得奇怪，民主黨好多個黨員好緊張，即時踩入電視台抗議，要求花哥企出嚟有個說法。佢哋質疑TVB忽然抽片係自我審查，奉迎當權者，對呢次事件深感不滿同遺憾。年前一舉成名嘅「事旦男」亦匆忙到場舉牌，批評TVB新聞部公信力已失，仲叫花哥「早唞」！<br>TVB係大台，一舉一動都受市民關注，外事部副總監曾醒明噚日解釋，喺通識網可以原汁原味睇到訪問趙連海節目內容，方便學生同老師做教材，佢又否認有自我審查呢回事，因為《星期二檔案》、《新聞透視》等節目採訪毒奶粉嘅內容仍然喺tvb.com有得睇。</p></body></html>