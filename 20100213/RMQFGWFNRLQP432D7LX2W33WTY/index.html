<html><header><meta charset="utf-8"><title>電戲道：志偉喜為他人作價</title></header><body><h1>電戲道：志偉喜為他人作價</h1><p>這個年頭真開心，賀歲檔的兩套喜劇《72家租客》和《花田囍事2010》上演口水戰，票房也鬥個不亦樂乎，很久沒有這麼熱鬧了，彷彿重回80年代那個美好時光，原來大家的選擇可以不只是《阿凡達》（Avatar）。其實看的開心，監製的曾志偉也欣慰，王祖藍的一句「志偉我哋有價喇」，令志偉覺得打這份工不枉他碌盡人情卡，並豪言這趟應該有本有利。<br>撰文：何永寧</p><p>邵氏重新投產拍電影，今個賀歲檔就找來曾志偉監製，葉念琛執導喜劇《72家租客》。志偉拍攝期間碌盡友情卡，恰巧這個訪問剛好在《72家》首映禮前一日，不時見他拿着電話說同一番說話：「喂，邊個呀，聽日嚟睇首映吖。」重複不下6、7次，其搏殺程度令人以為他有份投資。</p><p>電影電視價差大</p><p>志偉笑着說：「打份工啫，今次碌到張卡爆晒，睇怕以後有排還。有日祖藍同我講『多謝你志偉』，我話乜事呀，佢話『自從你上次之後，TVB出咗份通告話明以後所有藝人都要有個拍戲嘅價，我哋以後有價喇。』我聽完之後好感動亦好欣慰。」<br>話先說回來，事緣志偉在《72家》煞科記者會當日，公開指有TVB藝人拍攝時收不到應有價錢，令在場邵氏高層黃家禧和TVB高層樂易玲尷尬，志偉解釋：「喺TVB立場佢哋冇錯，一個藝人可能拍一組電視係幾百蚊，咁你拍一日電影我畀多兩、三倍，係咪已經好好呀？佢哋唔知電影價同電視價係可以差好遠。」他補充：「唔係差咁遠，啲人點會咁想跳出去拍電影。咁咪好囉，以後明碼實價，明買明賣。」<br>另一個令志偉心甘命抵碌卡的原因，跟他是演藝人協會主席有關，他說：「家邵氏開番戲，有影城喺香港，變咗好多戲都喺香港拍，即係多啲香港幕前幕後有工開，我做得主席當然要同佢哋爭取。」<br>不過為同業爭取權益背後，相信也有另一番角力令志偉如此落力，他說：「同黃百鳴私下打賭，邊個輸票房邊個請食一餐囉。票房可以輸，口水唔可以輸，同百鳴係好好朋友，都係宣傳啫。」</p><p>笑黃百鳴跟住晒</p><p>其實志偉和黃百鳴的鬥在80年代香港電影興旺時已開始，他說：「佢喺新藝城，我就打嘉禾工，每逢大時大節大家有片上都係咁鬥啦。所以我清楚晒佢啲手法，但我哋真係冇夾做宣傳，老拍檔仲使夾？」<br>雖是好朋友，但志偉笑言對手一步不讓，他說：「我做乜佢做乜，我開特別場佢開特別場，開午夜場又照跟，係都唔肯蝕。」對於《72家》，志偉自言優點在於時裝片較着數，姑勿論如何，至少這個農曆新年大家的選擇不必只有《阿凡達》了。</p><p>葉念琛發揮談情本色</p><p>灣仔杜老誌夜總會與香港電影息息相關，當年香港很多劇本和電影都是在那處促成開拍，導演彭浩翔也拍了一套電影《大丈夫》歌頌此地。不過他的師弟、《72家租客》導演葉念琛自言未有幸適逢其會，他說：「我入行遲，未有機會見識過，但係過去咗就過去都冇得恨，或者第時電影再好景有得再去。」</p><p>首拍賀歲片</p><p>葉念琛首次執導賀歲電影，他自言壓力只是一般：「導演係第一次，不過《心想事成》等幾套都係我有份編劇嘅，而且有志偉喺度，有乜都佢頂啦。」他表示志偉看中自己的原因相信跟片中的愛情線有關，他說：「張學友、志偉同袁詠儀加埋王祖藍同鍾嘉欣嗰段中、青愛情戲喺笑之餘都好有發揮。」<br>有葉念琛當然少不了其御用女主角鄧麗欣（Stephy），這次也不例外，不過他就像有寃無路訴的說：「今次真係唔關我事，係志偉搵佢，不過我知道講都冇人信。」<br><br>香港上映日期：2月11日</p></body></html>