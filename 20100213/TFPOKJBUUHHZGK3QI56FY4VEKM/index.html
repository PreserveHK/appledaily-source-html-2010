<html><header><meta charset="utf-8"><title>年卅去牛迎新　伴君宜伴虎</title></header><body><h1>年卅去牛迎新　伴君宜伴虎</h1><p>嘩！嘩！嘩！終於到年三十晚呢個咁令人興奮嘅時刻啦！首先祝大家虎年行大運、事事順心順意、最緊要快啲中六合彩啦！喺潮流界別上，品牌們聞「虎」已即時做嘢，虎紋、虎頭、虎身、虎Logo立時現身當街當巷，由頭到腳趾尾都可以搵到虎的行蹤！<br><br>記者︰吳美美　<br>攝影︰林栢鈞<br>Model︰Louisa@Elite<br>Makeup&amp;Hair︰Celia（http://hk.myblog.yahoo.com/willormakeup）</p><p>小記籌備今次虎年Items「特刊」時，各界公關都十分支持，令小記十分感動兼感謝之餘，都不得不佩服新年的效應何其強勁。好了，未來一年的生肖，已既定屬虎，就來一次過晒冷，看看品牌們如何玩「虎」！</p><p>運動牌最中堅</p><p>他們真的是中堅分子，無論是甚麼節日，不論新年聖誕，就算情人節、中秋節、各種節慶，都可以見到各大運動品牌所推出的特別版，再加上他們自己的周年紀念Crossover，真的難為他們的設計師，一年365日都要為「特別版」而苦惱。</p><p>話題拉得太遠，adidas、Puma、Nike及Reebok，今年都推出虎年特別版。小記認為，用在送禮方面，Nike的長形鐵盒十分好使好用，一拎出嚟就覺得好得體，可當禮盒之餘，循環再用的機會亦十分高。當然內在美亦好重要，他們所引用的虎紋圖案應該最特別，好有中國年畫的風格，不會與大眾的虎紋圖案相撞。此外，Nike推出的虎年尼龍Cortez，由曝光至現時為止，基本上俾大眾煲咗成個月，仲要俾潮人Winifred喺自己網站內激讚，咁小記當然要執人口水尾繼續講。不過都係提番兩句，限量鞋盒包裝已經喺前兩日開始發售，普通鞋盒就由今日開始正式發售。</p><p>飾品專攻虎紋</p><p>Swarovski一定係小記虎年最愛！強力推薦！講真，小記出名愛低調愛平實，花樣太多反而唔多like，而Swarovski的虎紋首飾就最合條件，無論耳環、戒指、頸鏈、手機繩，所用的都是金襯黑綴水晶。每件飾品圖案都用了黑虎紋，以金色做底，再綴適量的水晶，一眼望落去很是應節，但又不會過火。雖然大紅大金係搶眼，但用在首飾上，好難平衡襟睇易襯，話晒都要千幾蚊，若果只係用於虎年就好浪費。最好可以用多無限次，咩衫都Carry到就最正！<br>另外，Swatch錶每年都有出特別版，今年就迎合節慶以黃底黑虎紋做標記。不過人人都會將注意力集中喺佢附送嘅虎年公仔，因為包裝好似去金舖買一隻金老虎咁，幾Cute幾盞鬼。雖然略嫌錶嘅設計太平民化，但包埋呢個公仔上碟，少女們都應該幾Buy。</p><p>虎Tee襟着易入手</p><p>本身小記幾期待各式各樣的老虎圖案喺Tee身上大放異彩，點知，希望越大當然失望越大啦！買Tee嘅話，想要咩圖案都係仍然新鮮抵港嘅Graniph，就算你中國大陸有咩節日，都隨時照顧周到。今次新年又推出三款Tee與老虎相關，最特別梗係以圖書造型為圖案嘅Tee，幾搞笑兼少見，希望下年多啲品牌會出Tee啦，話晒係最易入手嘅Product！就算只係買嚟應節都OK！</p><p>（a）adidas（27300157）　<br>（b）Puma（25062882）　<br>（c）Converse（21997870）　<br>（d）Reebok（27367010）　<br>（e）Nike（25770703）　<br>（f）GraniphHKStore（28082890）　<br>（g）TUMI（28697488）<br>（h）JuicyCouture（21182011）　<br>（i）Tiffany（28459853）　<br>（j）Swarovski（29722198）　<br>（k）Swatch（25043268）　<br>（l）fossil（24371295）　<br>（m）Charmonde（21161517）　<br>（n）Bally（35862899）</p></body></html>