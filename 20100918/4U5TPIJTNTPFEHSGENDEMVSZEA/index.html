<html><header><meta charset="utf-8"><title>棄出版搞補習 - 左丁山</title></header><body><h1>棄出版搞補習 - 左丁山</h1><p>消費者委員會調查顯示，中學生平均買書開支係2,016元，以今年全港有360,000中學生計算，總支出係七億二千五百七十六萬元，整個中學教科書市場就係咁大，比高峯時期（2000至2002年）有學生494,000人計，市場萎縮咗有28%至30%，唔怪得一位資深出版書商呻到樹葉都落晒，佢話學生人數繼續少落去嘅話，何止中學要殺校，出版商也要「殺社」，首當其衝嘅會係本地資本中型書商。<br>左丁山同佢講笑話，唔做書商不如去開補習社啦，以「明愛青年義工」調查計，七成中學生每個月用一千元交補習費，三十六萬中學生乘七成乘一千元，等於每月有二億五千二百萬元，一年十個月計，市場體積高達二十五億二千萬元，直情係recessionproof（抗衰退）嘅工業，而且補習費加價，冇消委會過問，冇家長抗議，冇教育局干預，呢個市場比中學生教科書市場大三點五倍，甚或更大，從生意眼嚟睇，冇理由坐困愁城而唔轉型搞補習社嘅噃？書商惟有苦笑。<br>香港出版嘅教科書，聽講有國際水準，外國讚賞。不過香港好多事情就往往係外國人讚，香港人鬧，令到香港人以為教育好唔掂。其實英國美國嘅中學，只係貴族式私立住宿學校好掂啫，佢地嘅官立中小學，大都不堪聞問，水準極差，學生索Ｋ打架，閒過立秋，香港本地學校當然難與Eton、Harrow、Winchester、Deerfield、PhilipsAcademy等英美名校相比，但係本港津貼、官立中學與英美嘅政府資助學校比較，平均水準一定有過之而無不及。<br>呢日見到一位老資格人物Ｓ先生，佢係華仁港大產品，從未出外留學，佢講起時下不少中產、富有階層教小孩，好以英語交談，要佢地入英文小學，讀完就送去英國寄宿中學，以為咁樣係培養子女嘅最佳途徑，起碼英文會叻好多。但Ｓ先生指出，當今中國興起，教育下一代，務必要兩文三語並重，老早過份側重英文，而且中文比英文難學，他日子女唔識寫中文，閱讀有障礙嘅話，難道不會影響工作前途？Ｓ先生眼見不少朋友子女自英國大學畢業歸來，有優良學位，偏偏中文唔掂，紛紛惡補中文，上北京學普通話，讀得辛苦，請各位家長注意吓喎！</p></body></html>