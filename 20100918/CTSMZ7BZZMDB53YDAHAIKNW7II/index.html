<html><header><meta charset="utf-8"><title>活樂遊1：ShareEverythingwith　天氣女郎Mini</title></header><body><h1>活樂遊1：ShareEverythingwith　天氣女郎Mini</h1><p>早排小記到台北嘆世界之時，竟然遇上三個颱風夾攻台灣，心諗今次實無得戶外活動啦！仲要約咗台灣壹電視天氣女郎之一Mini，帶我去試吓不一樣的台北。遇到佢之時，竟然天晴曬到震，Mini唔通可以呼風喚雨？<br><br>文、攝：蕭漢祥<br>鳴謝：港龍航空</p><p>芒果蜜瓜香蕉圍埋身</p><p>台灣壹電視啟播咗個多月，除咗對新聞同娛樂節目好評如潮外，連報天氣都非常矚目。今次去台北專登搵嚟天氣女郎之一、隊長Mini林怡慧，就帶我去台北101附近，去年開幕的商場Bellavita。歐陸色彩的商場，裏面統統都係一線商店，當中位於4樓的Haleakala，夏威夷菜就係Mini今期嘅推介。咦！日本菜、泰菜、越菜、意大利菜就食得多，夏威夷係乜呢？Mini話夏威夷盛產水果，因此菜式都係以水果為配菜，如Mini首部曲，頭盤的熏雞肉鮮蝦水果優格沙律，就用上士多啤梨、奇異果、柚等，配以鮮蝦及已經切好一小片的熏雞肉，味道清爽開胃，有別於一般的沙律。<br>Mini二部曲，就係介紹主菜炸酪梨鮭魚佐蟹肉蘑菇醬汁，和小食脆炸軟殼蟹酪梨米紙卷，好似西方菜及泰國菜，配料有熱帶水果酪梨，真係借題發揮。軟殼蟹炸得剛好脆口，米紙卷厚薄適中，再加上酸汁真係非常美味，一碟四件的米紙卷，Mini極速消滅咗三件，真係信心的保證。主菜的三文魚，配上蘑菇醬汁，醬汁再混入蟹肉一併烹調，食落有海鮮大雜燴感覺。整個Set加埋要近$380一位。高級地方，算係咁。</p><p>A.Haleakala</p><p>地址：台北市信義區松仁路28號4F<br>電話：（886）02-87292868</p><p>朱古力小籠包</p><p>點解台灣夜市咁流行？查實都不外乎個貪字，要一個地點嚐盡各式美食。但對於Bellavita嚟講，要引入這個概念並不容易，因為一個頂級品牌滙聚的商場，設計得唔好隨時會變成平價FoodCourt，影響整體形象。<br>設於地庫的WeShareEverything，餐廳設計以歐陸建築為主，中央位置是麪包店、餅店等，反而飲食區就設於地庫外圈位置。沒有四周空洞的感覺，不似FoodCourt，食物都沒有太平民化，Mini點了和式定食及上海小籠包。前者刺身和壽司非常新鮮，天婦羅炸得恰到好處；後者除了傳統小籠包之外，還有朱古力小籠包，就是以朱古力作為小籠包餡，小記食落口之後即時嚇呆，真的非常有創意。</p><p>B.WeshareEverything（Bellavita）</p><p>地址：台北市信義區松仁路28號B2<br>電話：（886）02-87292700</p><p>等減價珠仔Mini包</p><p>由9月中至10月，台北不少商店均會舉行周年慶活動，以大減價回饋顧客的支持，部份產品的減價幅度達四折，所以呢個時候都有唔少港人專程去台北掃貨。<br>Mini今次介紹的Bagmania，店名有如Mini對手袋的熱愛程度一樣「為包包瘋狂」。該店代理不同國家品牌的手袋，當中以日籍設計師澤村貴之的品牌BagieBoogie最受歡迎，其手帶以珠珠設計令不少女士一見鍾情，當然包括Mini在內。她說：「我最愛就是羊皮製紫色的包包，袋身質感柔軟，加上大大粒珠的手帶，夠晒突出兼Lady！」Mini即時向同行的台灣導演大發冧功，希望送她一個手袋，好彩導演見慣大場面把持得住。或者可能導演希望等周年慶的時候，先至買個手袋畀Mini，話晒平啲嘛！Bagmania於10月15日開始舉行周年慶，有貨品以最低價的七八折出售。為咗慳家的Mini，惟有等多一個月啦！</p><p>C.Bagmania</p><p>址：台北市信義區松高路11號1樓（誠品信義店樓下）<br>電話：（886）02-27220868<br>網頁： http://www.bagmania.com.tw </p><p><br>周年慶大減價</p><p>至於旁邊的新光三越百貨當然唔執輸，於10月1日周年慶大減價開始，全館貨品八折起，化妝品九折起。一講到化妝品Mini對眼即時發光，因為女士們呢方面的花費真係唔少，所以小記搵咗三大抵買護膚品套裝畀大家。</p><p>SHISEIDO東京櫃驅黑淨白組$766</p><p>包括驅黑淨白露EX45g+驅黑淨白露EX6g+淨白肌密3品組+莉薇特麗4品組+百優精純乳霜7ml+尚質提包
</p><p>Dior極效賦活精粹$1,303</p><p>包括極效賦活精粹+逆時全效無痕亮眼精華+潔顏乳50ml+化妝水50ml+精華10ml+晚霜15ml（清爽型）+美妝包</p><p>KaneboBLS美白組$318</p><p>包括BLS美白化妝水（180ml+25ml）+皂霜50g+潔膚霜50g+凝乳15ml+購物袋</p><p>D.新光三越（信義店）</p><p>地址：台北市信義區松高路19號<br>網址： http://www.skm.com.tw </p><p><br>WeatherGirls特稿</p><p>剛於7月底啟播的壹電視，內容包括時事、娛樂及體育等，而報道天氣就由7位WeatherGirls肩負重任，以嶄新的方法報道台灣天氣。今次搵嚟的Mini個性非常率真，而且仲好食得，緊接拍攝多間餐廳Mini都可以食唔停口，人仔細細真係睇唔出。</p><p>WeatherGirls繼上個月的電梯女郎造型後，今個月唔單止有空姐造型，兼且仲有3D版本讓大家有全新視覺感受。今後相信會有不少宅男，每日都會非常關心台灣的天氣！網頁： http://www.nexttv.com.tw/weather </p></body></html>