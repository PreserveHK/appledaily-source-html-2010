<html><header><meta charset="utf-8"><title>魚缸暴炒族：慶鈴績優　先試2.5元 - 方星俠</title></header><body><h1>魚缸暴炒族：慶鈴績優　先試2.5元 - 方星俠</h1><p>汽車股去年表現不俗，炒上理由都係受惠中央力谷內需，去年只要散戶捉到呢個勢，炒汽車股應該賺到唔少。<br>汽車下鄉政策今年繼續，令呢類股份有望成為跑贏大市一族；照咁睇，汽車股仍係股海焦點之一。<br>不少內地車廠近年都動作多多，以配合內地相關受惠政策，好似剛公佈全年業績的慶鈴汽車（1122），近年集團戰略轉變，以低價產品帶動銷量增長，所以業績都算理想，去年純利上升38%至2.41億元人民幣，業績普遍比外資行原先所預期好。雖然以低價或減價促銷，會令毛利率下跌，但慶鈴可繼續透過提高生產率，以保持盈利能力。<br>慶鈴宣佈派末期息人民幣8分，相比08年度增加六成；公司截至去年底手頭現金達53億元人民幣，並無借貸。業績公佈後，慶鈴股價由2元邊緣重拾動力，上周五升2.9%，收報2.11元。慶鈴應冇咁快升完，伺機買入，目標先睇2.50元。<br>方星俠</p></body></html>