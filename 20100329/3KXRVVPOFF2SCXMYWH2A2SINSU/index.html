<html><header><meta charset="utf-8"><title>MegaBox首創冰上婚禮</title></header><body><h1>MegaBox首創冰上婚禮</h1><p>幾個姊妹都計劃結婚，Connie為咗5月影婚紗相積極將自己變「飢民」，Carol就話要搞個特別婚禮，大家建議佢搞裸體婚禮，佢梗係唔肯啦。原來佢同準老公喺溜冰場偶遇，唓，嗰度啲男仔梗係乘機拖女仔隻手啦！吵鬧一輪，我哋最終都係建議佢搞冰上婚禮。<br>因為九龍灣MegaBox將首創全港「百人浪漫婚禮」，家展開宣傳（圖），5月23日喺MegaIce溜冰場，50對準新人會穿上婚紗、禮服同溜冰鞋，凍冰冰咁一齊宣讀誓詞，仲有律師見證㖭。現場仲會有「最具夫妻相大獎」，大獎係包括雙人來回關島機票住宿、玻璃教堂婚禮儀式嘅「關島結婚蜜月之旅」，總值$38,888。其他獎品都有FlightExperience$1,200現金券、宜家傢俬新居設計服務$1,000現金優惠等等。有興趣都可以致電34212086查詢。<br>Connie就冇興趣，梗係啦佢咁鍾意着低胸衫，去到咪盞凍親。佢話寧願去5月21至23日舉行嘅MegaBox結婚展，會有中西式酒席宴會場地、準新娘美容塑身服務、婚紗舖、宜家傢俬等等參與。訂購婚宴酒席10圍或以上嘅準新人，會有禮品包，包括新居設計服務$1,000現金優惠、免費溜冰證等，總值超過$3,000。</p><p>姓名：Shopping精<br>性別：女<br>年齡：年年24歲<br>興趣：行街買嘢、吃喝玩樂、做高溫瑜伽<br>電郵：mailto:shoppingjing@appledaily.com</p></body></html>