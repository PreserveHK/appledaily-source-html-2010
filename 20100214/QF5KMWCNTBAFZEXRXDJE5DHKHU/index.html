<html><header><meta charset="utf-8"><title>當旺帝后虎年喜相逢祥仔、雯女情花開</title></header><body><h1>當旺帝后虎年喜相逢<br>祥仔、雯女情花開</h1><p>今日是大年初一兼情人節，憑《巾幗梟雄》柴九及四奶奶角色榮登視帝視后寶座的黎耀祥和鄧萃雯，祝賀本報讀者新年及情人節快樂之餘，更預告今年3月原班人馬開拍的《巾幗梟雄之義海豪情》中，二人將可以放膽去愛，祥仔更透露新劇中與雯女將有更進一步的親密鏡頭。　撰文：戴彩煥</p><p>剛過去的牛年可算是柴九黎耀祥和四奶奶鄧萃雯最豐收一年，因為二人眾望所歸憑《巾幗梟雄》成為視帝視后，帶挈二人名利雙收，接job接到手軟。</p><p>祥仔登台享情人節</p><p>今日是虎年大年初一兼情人節，祥仔將繼續努力工作銀，偕太太Julia到美加登台做騷，順便在當地慶祝情人節，至於未有真情人的雯女，只好一早收爐休息，跟祥仔可謂相映成趣。<br>祥仔說：「雖然自己牛年做到成隻牛咁，但過年都唔會收爐，要去LA同多倫多做騷，太太會陪我過去，個仔就留喺香港俾婆婆湊，不過我哋會喺嗰邊留低幾日玩吓休息吓，喺美加慶祝新年同情人節，到時太太睇啱乜嘢咪送畀佢做情人節禮物囉。」</p><p>合作新劇放膽去愛</p><p>雯女則笑謂：「我就一早收爐啦！忙咗成年，做咗好多嘢，所以放自己一個假期，加上《巾幗梟雄之義海豪情》下個月尾就開工，一開工就會好忙，所以我真係要放假叉電。過年難得唔使開工，我會陪吓屋企人，見吓啲好耐冇見嘅親朋戚友，佢哋話好想請我食飯恭喜我，但我一直唔得閒，家趁新年畀佢哋請我食飯又可以利是，簡直係一舉兩得啦。」雯女餐餐跟親友食飯大魚大肉，分分鐘跟祥仔一樣過肥年呢！<br>雖然四奶奶與柴九是觀眾心目中的螢幕情侶，但礙於《巾》劇以清末作背景，二人在《巾》劇中的感情瓜葛只能隱晦交代。不過，下月開拍的《義海豪情》中，二人終於有機會談談情，說說愛。祥仔說：「上次雯女個角色係人哋妾侍，今次佢做嘅黑幫大家姐係冇老公，我雖然有老婆，但個老婆後尾走咗佬，加上時代背境係民初，所以我同雯女可以放膽去愛，大家感情戲可以寫得更加深一啲。」</p><p>雯女羨慕祥仔夫婦</p><p>會否有親熱場面？祥仔笑說：「唔知o架！家劇本只係出到10幾集，但相信親密少少嘅鏡頭應該會有嘅。」雯女聞言遂笑說：「同祥仔太熟，我驚到時見到佢情深款款個樣，會忍唔住笑出嚟。不過，我係個專業嘅演員，鄧萃雯對住黎耀祥就會咁啫，但當我投入咗個角色度就唔會o架啦。」<br>問雯女可希望虎年找個真情人時，她坦言：「見到祥仔身邊有Julia咁細心照顧，真係好羨慕o架，所以虎年都好希望能夠搵到個好細心體貼嘅情人啦。」雯女希望自己找到真情人時，亦不忘祝祥仔與Julia追番個虎女，祥仔聞言笑道：「你估話生就生咩，盡力啦。」<br>攝影：陳慧安<br>髮型：IvanLeeofheadquarters（黎耀祥）、NelsonChangofHair（鄧萃雯）<br>服裝：裕華國貨<br>場地：九龍夜上海</p></body></html>