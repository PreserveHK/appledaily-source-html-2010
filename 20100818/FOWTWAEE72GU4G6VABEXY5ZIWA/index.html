<html><header><meta charset="utf-8"><title>八方人物：張國鈞嘆捉到企鵝唔識造勢</title></header><body><h1>八方人物：張國鈞嘆捉到企鵝唔識造勢</h1><p>一句「北極人少企鵝多」，民建聯副主席張國鈞去年中迅速「竄紅」，「企鵝男」諢號在網絡世界熱爆。「錯就要認，打就企定。」張國鈞沒有怪網民對他太狠，反而大嘆當時走寶，錯失化身「企鵝男」做個人宣傳的大好機會。如果2012年有機會參選立法會選舉，「企鵝男」翻身有望，「我夠膽死喺宣傳單張畫隻企鵝做logoo架，有乜唔得呢」。<br>張國鈞，36歲，一直沒有想過從政。求學時與不少同學一樣，受到電視劇《壹號皇庭》「感召」，立志投身法律界，最終如願以償在城市大學法律系畢業，一直「好哋哋」當其熱愛的律師工作，做一個最平凡不過的普通人。</p><p>「講錯嘢只可怪自己」</p><p>「民建聯」這三隻字，一直容易惹是生非，張國鈞10年前加入民建聯時已知道，「大家對我哋嘅要求係高啲、唔同啲，冇辦法」。因此他並不奇怪，近年每逢揹着民建聯招牌的人犯了錯，自然會成為網民惡搞對象；前有讀錯英文而被嘲「搓胸」的陳克勤，後有誤指北極有企鵝的自己。<br>「外界將錯誤放大係冇得好講，但講錯嘢一定係自己唔啱，要怪只可以怪自己」。張國鈞坦言在最當「紅」日子，幾乎看遍所有關於自己的惡搞傑作，看時沒有不悅，反而想起：「啲企鵝扽吓扽吓咁落水，好得意吖。」<br>當日他為港台節目《左右紅藍綠》錄影「出事」節目，原已錄好一個沒有提及「北極有企鵝」的版本，只是忽然想有個「得意」開場，再錄「加料」版，結果一「加」成名。他原先覺得是小事一樁，沒料到瘀事越滾越熱，「後來意識到自己係副主席、身份變咗，所以講錯少少嘢，人哋就會好care」。<br>「出事」之後，不少朋友向他雪中送炭，「有啲朋友幫我搵過，話企鵝喺北極出現過，不過絕咗種之嘛，你快啲同人講番」。他知道死撐沒有好下場，「人人都難免犯錯，點樣面對先至緊要。如果當時我衰衝動要澄清，後果仲衰。」</p><p>「咁都介意點從政呀」</p><p>他自爆當時曾與某些黨員研究過，打鐵要趁熱，倒不如將瘀事化做正能量，提高知名度，「有人都覺得唔好嘥咗呢個機會，不如用企鵝為自己宣傳，例如喺網上搞《企鵝飯堂》，訪問名人。呢啲嘢冇話啱定錯，起碼有人記得你係張國鈞先啦，唔係邊個識你張國鈞呀？」<br>他最記得鵝頸橋區議會補選那一晚，連社民連前主席黃毓民也跟他說：「其實唔使太介意喎，可能係好事嚟o架，有人識你呀！」他認真的想了一遍，還跟黨領導正式提議，大佬們都說「你咪去囉」。遺憾的是，那時他的律師行很忙，最終未有將絕地反擊計劃付諸實行，「家諗起，都覺得錯失時機」。<br>問他若2012年去馬參選立法會選舉，會否再用企鵝男做生招牌？「係都唔奇喎，我真係夠膽死o架，宣傳單張畫隻企鵝做logo都得。」置諸死地而後生，他強調：「如果人哋一講親件事你就黑面，人哋咪玩你囉；你唔肯去面對，就更加驚、更加唔敢講嘢；咁都介意，點從政呀？」記者許偉賢
</p></body></html>