<html><header><meta charset="utf-8"><title>換偈改四驅　最強Golf玩變心</title></header><body><h1>換偈改四驅　最強Golf玩變心</h1><p>福士最新GolfR終於到港，這架王牌車系中的最強，變得最多的不是外表及內櫳，而是骨子裏的引擎及驅動均來個車格大變身，雖完全顛覆過往揸法，但馬力及表現比以前更猛，唔係點會威到成為今年澳門格蘭披治SafetyCar，領航住一眾改裝跑車呀！<br><br>記者：徐影龍<br>攝影：陳盛臣<br>Model：Rika@GMEModels</p><p>全套RLine上身</p><p>六代Golf今年抵港，銷情相當不俗，尤其港人最熟悉嘅GolfGTI，幾乎可以用搶購嚟形容。其實藏着更多賽車DNA嘅車迷，默默忍住唔出手，為嘅就係等呢架車系中嘅最強登場。由過往R32，改名為更簡潔有力嘅GolfR，外形維持家族式風格，舊有Fans零舍有親切感。細節上作出多項改動，包括頭尾泵把、輪圈及煞車組件、HID頭燈、LED尾燈等，最重要係鬼面罩側邊全新設計嘅「R」徽章，整體比GTI更具Sporty感覺。<br>內櫳亦未改至面目全非，按掣等操控熟口熟面易上手，全套RLine裝飾配件當然亮眼有型，不過最搶眼反而係名為TopSportSeatSystem嘅前排仿桶椅，包圍感不慍不火，穩定肩膊又唔會令人覺得太綑綁。高級質感皮料做外圍，中間採用麖皮，頭枕一個標誌性嘅「R」字樣，令視覺上跟體感上，均平衡到辣車同代步車嘅境界。</p><p>操控大改更易揸</p><p>全新GolfR外觀上並未面目全非，但骨子裏機械架構，卻跟過往截然不同。首先由3.2LV6大牛龜引擎，改成2.0LTSI，車重已經輕出一大截，加上Turbo增壓，馬力反倒比以前多出20匹，咁細cc居然達到270匹，耗油又大幅降低。驅動換上更聰明嘅4Motion系統，識得主動調整前後轆嘅扭力分佈，令急速起步、左右入彎等極端情形，都有更穩定嘅表現。</p><p>我早在年初，已在德國實試過GolfR，可惜屬左軚版兼人生路不熟，揸起嚟保守得多，今次在港試車較為暢快淋漓，在快速公路踩油直飆，Turbo反應迅速，半秒已經有推背感，沒有多餘嘅延滯。因屬四驅關係，駛入90度街坊彎，又或迴旋處兜圈，都有值得依賴嘅咬地感。由NA變Turbo，由頭轆變四驅，雖然車格大變，但性能及操控上，卻更勝從前，加上王牌DSG波箱同2,500轉到達扭力峯值，揸起嚟似架車遷就我多啲，毋須費勁去適應新車，一眾Fans應該更滿足。</p><p>VolkswagenGolfR（四門版）</p><p>引擎：1,984ccTSI＋Turbo<br>馬力：270PS/6,000rpm<br>扭力：350Nm/2,500-5,000rpm<br>傳動：6速DSG+/-波箱四驅<br>售價：$421,800<br>查詢：36989688（VolkswagenHK）</p></body></html>