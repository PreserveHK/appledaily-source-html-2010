<html><header><meta charset="utf-8"><title>葉董事非米芝蓮 - 左丁山</title></header><body><h1>葉董事非米芝蓮 - 左丁山</h1><p>呢輪有食神照住，因緣際會，食咗好多餐靚嘢，尤其是試咗好幾間叫做有名嘅西餐廳，時下西餐，以意大利菜為主，但似乎間間大同小異，味道係可口，冇乜可彈之處，但特色欠奉噃，若果話，有邊間推薦，一定要試完又試呀？答案就係冇，OK啦。諗真啲，都係馬會沙田會所百駿廳前一輪請咗嗰位AlainPassard（見十月二十六日本欄）最正斗，佢明年再來嘅話，一定要盡早卜位。<br>喺馬場碰到葉董事，談起Passard，佢都話好正，嗰味黃汁雞，令佢難忘。講到食評，葉董叻過馬評，問佢攞貼士去邊度食，好過問佢賽馬心得，佢在報紙話好嘅，自己照試一定得益；但如果佢話餐廳環境好，氣氛好，服務正，夜景靚嘅，左丁山蠢蠢地，就當係猜謎乩文啫。講講吓，葉董好正經咁話：「喂，左丁山，你嗰次話我係米芝蓮食評家，有份參選本港米芝蓮食肆嘅挑選工作，必須澄清，我唔係挑選人員，我從無參加過挑選工作，你寫人地又信，你要更正呀！」<br>哈，咦，左丁山係睇過其他報道係咁講嘅噃，原來係流料？葉董話人地點寫，佢睇唔到，可以當作不知，但佢日日睇住左丁山有冇亂噏，佢啲朋友又係，左丁山一寫，就招來太多電話查詢，故此佢一定要大大聲講明：「我唔係米芝蓮食評人！」</p><p>好嘅，好嘅，鎖你，鎖你，葉董，清楚嘞，以後如有其他人講及葉董與米芝蓮有關係，請勿相信。講番食，馬主H有新舖開張，設於TheOne。佢嘅馬有「睡得好」、「睡眠科技」、「枕住贏」，全部與佢嘅枕頭被鋪床上用品有關。佢間iSimple開幕之日，請咗不少工業總會、廠商會啲老友及其他人等到TheOne十九樓嘅Harlan's食餐先，呢間本來係IFC名店，現在搬咗過九龍，老闆係餐具（刀叉）供應商，賣餐具賣到開餐廳，唔通飲食業更好賺？呢間Harlan's有露天大露台，望270度中環海景，睇放煙花就冇得彈嘞。席間碰到一位N先生，係印染業前輩，壹仔社長嘅同鄉，印染N對左丁山講：「肥佬黎係我地紡織界怪傑，當年我接佢嘅印染生意，接到做唔切，估唔到佢轉咗行一樣醒得咁交關！」</p></body></html>