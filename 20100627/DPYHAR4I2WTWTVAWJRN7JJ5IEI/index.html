<html><header><meta charset="utf-8"><title>左丁山撐劉遵義貢獻多</title></header><body><h1>左丁山撐劉遵義貢獻多</h1><p>【本報訊】劉遵義、陳茂波之外，中大校董香樹輝成為昨日校友評議會的另一焦點。多名校友發言時批評，香樹輝經常以「左丁山」、「辛翠時」等筆名，在不同報章的專欄撰文為中大校方立場護航，並抨擊持不同意見的校友，指他作為中大校董應該反省。<br>香樹輝即場說，有關言論與昨日議程無關，有關校友是「扯開話題」，也是人身攻擊，他不會回應。休會期間他接受記者訪問時，強調不是用中大校董身份寫專欄，又多次提及記者的「老闆」，「JimmyLai（壹傳媒創辦人黎智英）搵我寫專欄時，我都唔係中大校董。」</p><p>「鍾意寫乜就寫乜」</p><p>對於會否減少在其專欄評論校政或校友，他說：「咁又唔會，我自己係鍾意寫乜就寫乜，我唔會講畀自己聽有啲乜嘢議題唔好寫，大老闆肥佬黎（黎智英）都唔鍾意人寫題材時有所顧忌啦。」<br>對於其「中大護法」角色及向來維護校長、校方立場，他解釋，「中大護法係出面啲朋友稱呼我，唔係我自己話自己。」他說自己對中大尤其新亞書院確有深厚感情，同時「我絕對支持佢（劉遵義），我認為佢對中大有好多貢獻，其他同學認為唔係，係佢哋嘅事。」香樹輝對劉遵義「不離不棄」，差不多成為昨日唯一肯公開挺劉的校友。</p></body></html>