<html><header><meta charset="utf-8"><title>世博酬謝宴 - 左丁山</title></header><body><h1>世博酬謝宴 - 左丁山</h1><p>特區政府為多謝商界贊助香港參加上海世博，設晚宴招待贊助商，在會展君爵廳舉行，呢個大廳雖然樓底矮，有少許壓迫感，但地方不太大，擺十幾二十圍酒，啱啱好，而且呢個君爵廳就在舊翼四樓升降機及電梯旁邊，人客疏散十分容易，好快就可以行落港灣道上車。呢個廳嘅最大特色就係食物中西兼備，玩盡fusion與crossover。左丁山第一次嚟，係去年十一月初，參加日本富豪康本健守先生為太太生辰舉行嘅宴會，當晚吃過一頓fusion餐，頗為滿意，想唔到政府酬謝贊助商，又係諗到呢條橋。<br>且看餐單，頭盤係：脆芝士豆腐，三菇蛋白糕，燒冬笋沙律，河蝦法包多士，烙鵝肝，花雕酒籽，羊肉茴香凍。湯：海龍皇湯配香蒜饅頭，然後係洋葱鴨卷伴豌豆蓉及密柑汁。主菜：燴牛肋骨配豆醬燴雜菜。主菜之後仲有單尾：上海菜麪筋蟹粉天使麪，最後係三式甜點，o架啡或茶。最特別嘅就係司儀宣佈：「今晚嘅白酒紅酒係主禮嘉賓唐英年司長之私人珍藏！」<br>本來唔想飲，但聽見係唐司長私人珍藏，唔飲唔畀面啫，連飲開汽水嘅航空大姐Q都話要試吓紅酒先。大姐Q間航空公司贊助大量上海世博香港館工作人員嘅往來機票，以絕對優惠價廉售，令特區政府慳回一大筆機票費，屬鑽石贊助商，由有香港李察基爾之稱嘅CEO上台接受唐司長頒授感謝狀。我哋拍掌之餘，淺嚐美酒，不經不覺食到好飽，唔好睇小呢類中西crossover菜，每款好似份量好少，但全部食晒落肚，原來飽到上心口。餘興節目有一隊「一鋪清唱」（YatPoSingers）上台表演無伴奏無音樂嘅清唱，呢班後生仔大概有七至八人，全部穿着白恤衫，黑短褲，黑短靴，賣相十分清爽醒目，佢哋嘅口部發音技術相當精湛，好有節奏感，歌詞呢？我哋只係聽到bababa、papaba，ba，ba，pa，究竟有何藝術內涵？全場賓客大多係四十後至七十後，聽到一嚿雲，老鬼M寫張紙仔過嚟話：「Thisisabittooavant-gardeforanoldrockerlikeme！」左丁山笑完對佢講：「下次會請TomJones表演！」</p></body></html>