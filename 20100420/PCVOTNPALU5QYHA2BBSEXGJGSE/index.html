<html><header><meta charset="utf-8"><title>ToyotaRactis　拖小飛俠遊車河</title></header><body><h1>ToyotaRactis　拖小飛俠遊車河</h1><p>大霸王Previa靚仔外形吸引到唔少人，但唔少我呢種單身寡仔，總係嫌七人車巨唔夠Young。原來同廠嘅Ractis賣相就勁有縮水Previa風範，都係闊落車廂＋低斜子彈頭。Ractis近排仲同小飛俠Crossover，全車阿童木拉花超搶鏡，兩者都係玩小巧有衝勁，襯到絕！<br><br>記者：徐影龍　<br>攝影：梁細權<br>Model：Paris@PureModels</p><p>齊Sell活力</p><p>電影版《阿童木》落畫不久，好多Fans仍然念念不忘。皇冠近日就為同樣賣小巧靈活嘅Ractis同阿童木嚟個Crossover，全車黐上大大個卡通拉花，包括頭冚同車身兩側，3大張拉花款式都唔同，襯落架藍色Ractis度，整體感覺更年輕更可愛。代理亦示範咗用黑色Ractis黐上唔同款式嘅阿童木拉花，以翱翔太空作背景，觀感上更有活力同衝勁。所有拉花都係原裝正版有晒版權，你都可以出番部有小飛俠相伴嘅Ractis陪你周圍去，不過拉花嘅詳情同價錢代理就話要面議啦。覺得Ractis係你杯茶要落Showroom試一試？阿童木即時會歡迎你！因為將會有一對阿童木頭枕送番畀你。當然你都可以睇到咁靚嘅阿童木拉花Ractis啦！</p><p>優惠期內落Showroom試車，更送你一對小飛俠頭枕。</p><p>小巧靈活空間大</p><p>我好後生，都係聽啲70後講開先知，小飛俠N年前港譯名做杜比，今時今日翻生復出，跟番原著音譯做阿童木，幾唔慣都好，點都順口過多啦A夢。正如Previa我都揸過幾次，但對住Ractis呢架縮水霸王，又真係無壓力兼好玩得多，咪睇佢得1.3公升，轉個SportMode起步都幾快吓，VVT-i引擎技術亦如阿童木裝咗「藍核」一樣，好力兼慳油，而且車身較細，揸起上嚟毫無壓力，過窄彎毋須偷位，泊S位亦相當輕鬆，果真有阿童木嘅靈活特色。<br>雖然Ractis只係部5座車仔，不過我叫佢做縮水Previa，車櫳空間一定唔失禮，Ractis又係大玩空間魔法，偏向直線嘅車架加上高度有成1,365mm，令我呢個高佬坐上去都唔頂頭，毫無侷促感。阿童木雙手識變武器，Ractis就鬼馬地玩後排變戲法，輕輕一拉一推，座椅簡單完美收納，令尾廂空間激增，仲要係平地台，可算係搬運巨型物件嘅一大武器。</p><p>規格</p><p>引擎：1,298cc直四VVT-i<br>馬力：87ps/6,000rpm<br>扭力：116Nm/4,000rpm<br>傳動：無段變速自動波箱<br>售價：$167,940（普通版）<br>查詢：23054555（皇冠車行）</p></body></html>