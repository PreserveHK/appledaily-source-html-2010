<html><header><meta charset="utf-8"><title>紀勤賣廣告叫散戶去股東會 - 李華華</title></header><body><h1>紀勤賣廣告<br>叫散戶去股東會 - 李華華</h1><p>滙控（005）行政總裁紀勤噚日破天荒喺本地3份中文報章同兩份西報，署名刊登咗大半版廣告（左下圖），唔係，係致香港股東嘅公開信至真，內容除咗自詡首季業績誇啦啦，當然唔會忘記喺舊年世紀供股一役，本港股民締造98%供股率嘅無量功德。</p><p>紀勤又話，今年2月「香港亦成為了我的家」，滙控從來無忘本，集團嘅成就同實力與股東息息相關，尤其香港乃滙控成長嘅搖籃。感動完後，紀勤轉入直路，特別鼓勵佔全體滙控股東三分一嘅香港股東出席本屆股東大會，就各項議案投票，咁紀勤何解發動呢個「普選」呢？<br>今年滙控股東會喺本月28日倫敦舉行，可以肯定，董事袍金呢一樣嘢，勢必成為唔少英國小股東狙擊嘅議題，特別係世紀金融海嘯後，全球監管機構對銀行高層花紅啄到實，形勢咁凶險，難怪紀勤要賣廣告喇！<br>李華華</p></body></html>