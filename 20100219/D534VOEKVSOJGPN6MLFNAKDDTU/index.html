<html><header><meta charset="utf-8"><title>聽歌睇碟miniHi-Fi　芝麻開門好OPEN</title></header><body><h1>聽歌睇碟miniHi-Fi　芝麻開門好OPEN</h1><p>芝麻開門！家唔係講童話故事，而係懶人至啱嘅自動門Hi-Fi！音響組合、Sell自己有幾靚聲、功能有幾勁一啲都唔出奇，呢款TEACTC-291就以奇門功能做賣點，只要伸隻手埋去就會自動開門，放碟聽歌一步到位，仲唔係懶人最啱！<br><br>記者：許福合<br>攝影：梁細權<br>Model：VanessaHong@PureModels</p><p>左右開門</p><p>TEAC嘅Hi-Fi一向都好大眾化，今次呢部TC-291照樣走平民路線，而且更有專為懶人而設嘅特殊功能，只要伸隻手埋去就會自動開門，過程就幾乎同商場嘅自動門差唔多。<br>不過要玩到呢個奇門就要留意，因為開門感應器，設於機身同光碟盤嘅中間，所以將手遮住中間先會有反應，周圍係無用o架。兩邊嘅玻璃門會向左同右打開，咁就可以將CD或DVD碟放入喇，而要關門就只要輕輕一推玻璃門，因為機門係透明關係，聽CD時仲會見到光碟轉動，都幾靚o架！</p><p>DVD倍線</p><p>除咗聽CD外，其實佢仲可以睇埋DVD，而且仲有倍線功能，可將DVD畫面提升至1080p輸出，所以機背亦會有埋HDMI介面，對於呢個價位嘅機種，其實都已經唔錯。唔聽CD的話，仲可以Play埋MPEG4同MP3光碟，不過更加方便係有USB插頭，對好多數碼音樂玩家就更好用，只要插入USB手指或硬碟，就可播放當中嘅MP3音樂，用落比放CD更方便！想轉吓口味，仲可轉去聽FM收音機。整體嚟講，因為未配有Sub-Woofer，所以低音表現一般；純兩聲道輸出，不過高、低頻音域都夠闊，聽Pop同Classic都不俗。</p><p>Profile<br>放大功率：50W×2　<br>頻率響應：50Hz-20kHz<br>信噪比：少於65db　<br>DVD水平清晰度：500線<br>體積：212×294×154mm（主機）<br>查詢：百老滙（27436611）</p></body></html>