<html><header><meta charset="utf-8"><title>外人湧入 - 左丁山</title></header><body><h1>外人湧入 - 左丁山</h1><p>財務R出席高盛主辦嘅經濟講座，成個四季酒店宴會廳坐滿人，多數係高盛客戶，財務R話睇落去，內地人佔咗一半以上，可見今天大行之客戶群，以內地人為主，唔識講普通話嘅私人賓架（privatebanker），返鄉下可也。高盛首席經濟師奧尼爾話中國經濟增長驚人，十七年後GDP總額可以追上美國，雖說語出驚人，但睇數字係可以推算出嚟嘅，假設中國每年增長8%，GDP十年可以翻一番，○九年中國GDP約係五萬億美元，二○一九年會係十萬億美元、二○二九年係二十萬億美元；○九年美國GDP約係十三萬億美元，複式增長速度頂多每年兩個幾百分點，遲早會被中國追過，大前提係中國GDP增長率須二十年內每年超過8%。<br>西方人對中國前景如此牛，於是逐漸將投資重心移到以中國為主嘅亞洲，佢哋對日本睇法好熊，於是紛紛搬離東京，搬去邊呢？去上海，暫時好似時辰未到，歐美高級行政人員未有長居上海傾向，十年八年後或者唔同，目前嚟講，首選係從東京搬到香港。基金F講：「以我所知，跨國集團目睹日本衰咗二十年，同時間中國興起，覺得再留在日本，只會嘥時間。一間有二百五十間分店嘅連鎖店將結束全部日本業務。一間法資銀行嘅亞洲總部撤離東京，今年移居香港，會有二百五十個行政人員與家人來港搵住宅。東京之失去國際金融競爭力，跌落長期下降軌，對香港嘅直接影響就係高檔住宅租金與樓價，有一股強大支持力，易升難跌，國際學校債券價亦然！」<br>上海未完全崛起之前，香港仍然會係一個世界城市，至於能否持續、保持，不致十年後變成另一個東京，好難講。基金F就堅持睇好香港。財務R最近與歐洲某國總領事碰頭，總領事話該國國民在港人口急升三倍至二千幾人，以前僑民多數在銀行/保險公司工作，但新到香港僑民就以七十後、八十後青年為主，佢哋有感於歐洲暮氣沉沉，要到亞洲闖蕩，首先就係到香港搵機會，到中國搵機會。呢批白人多數住在港島，當然冇錢住在中半山與太古城啦，好多住在西營盤一帶喎。</p></body></html>