<html><header><meta charset="utf-8"><title>隔牆有耳：有線賀年歌藏7.1密碼 - 李八方</title></header><body><h1>隔牆有耳：有線賀年歌藏7.1密碼 - 李八方</h1><p>有時啲嘢唔可以淨係睇表面，農曆年各電視台循例會拍啲賀年歌，有線今年首賀年歌由幾個主播同主持以京劇造型演繹，風格係rap，初時聽冇乜特別，雖然歌詞觸及社會議題，但都係叫大家拋開紛爭和諧共處之類，但噚日有心水清嘅觀眾同網民突然發現，歌詞似乎暗藏密碼，大家睇吓下列每句第一個字就一目了然：</p><p>新年歌唔一定鬼殺咁嘈<br>年青年老人鬧交唔一定爆粗<br>進退方式唔一定用胡椒噴霧<br>步步進迫唔一定掟人後腦<br>我買通渠水剩係用嚟通渠<br>地球每個角落都唔可以質人一鎚<br>八十後唔一定要激<br>九十後做嘢唔一定魯莽特色<br>你餵我吔雞髀<br>我又幫你冚返好張被<br>發個SMS去冧吓你<br>揮走紛爭只得真善美<br>七百萬人無論生於乜嘢年代<br>一齊互敬互愛一齊平等對待<br>精彩嘅新年自然更加enjoy<br>神采飛揚虎年happy就好運來</p><p>「你我發揮七一精神」呢幾粒字好有起義feel，八方問過作詞嘅有線足球評述員兼「有線歌神」劉舜文，佢就話成首歌嘅主旨係「和平」，佢心目中嘅七一精神亦係和平。有線發言人就話，睇唔到呢首歌有乜違反節目守則嘅問題。首歌有線仲播緊，上YouTube都有得睇。</p></body></html>