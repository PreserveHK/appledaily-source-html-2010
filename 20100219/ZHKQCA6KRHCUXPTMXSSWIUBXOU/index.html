<html><header><meta charset="utf-8"><title>敏妮Talk：小朋友揀股 - 溫敏妮</title></header><body><h1>敏妮Talk：小朋友揀股 - 溫敏妮</h1><p>新春假期天寒地凍，敏妮一口氣買咗幾隻DVD留喺屋企煲碟，睇咗隻黃子華其中一輯棟篤笑。有段內容講，有理財顧問向佢推銷基金，話每年有幾多幾多回報，過30年後就有成千萬銀，可以退休。佢質疑點解幼稚園唔教啲小朋友買基金，如果讀幼稚園已經開始投資，根據個理財顧問講，在座嘅觀眾大部份家陣已經唔使做。<br>當然條數唔係咁計，假設活到80歲，30歲就退休，要過50年退休生活，同你50歲退休，過30年退休生活，當中相差20年搵錢及使錢時間，預備嘅退休金會有好大差別。但投資越早越好，??家好多家長早喺小朋友未出世，已經有教育計劃，儲蓄教育基金。前幾日同契大佬Kenny一家飲「開年茶」，Kenny問：「我淨係識將兩個女嘅利是存入銀行，究竟有冇其他辦法，可以幫佢哋嘅利是錢增值？」</p><p>家長與子女齊參與投資</p><p>前幾日，公司位「隱世畢菲特」提供咗隻房產基金穩定收息，咪以為只得大人先可以投資基金股票，小朋友都可以參與。敏妮當然唔係叫Kenny幫兩個女開股票戶口炒股，就算佢想，但兩個女咁細，都冇銀行或者股票行幫佢做。敏妮所講嘅係Kenny以自己嘅名義開投資戶口，兩個囡囡一齊參與投資。<br>雖然兩個囡囡仲讀緊小學，但家陣啲小朋友唔可以小覷。敏妮就認識一個小朋友，幾年前仲讀緊小學，每朝爸爸都會帶佢去大家樂食早餐，日日都見好多人排隊，佢同爸爸講，「如果我係呢間快餐店嘅老闆就好，日日都有咁多人幫襯。」爸爸就用囝囝嘅利是錢加自己補貼買咗手大家樂（341），由佢買嗰陣到家，股價升咗唔少。當然小朋友未必次次「開口中」，但家長可同佢哋一齊分析，可以促進親子感情，分分鐘可以教學相長。<br>溫敏妮</p></body></html>