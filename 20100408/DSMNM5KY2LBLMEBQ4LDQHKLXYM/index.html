<html><header><meta charset="utf-8"><title>尾場玩到癲罰款20萬Eason勁屁響徹紅館</title></header><body><h1>尾場玩到癲罰款20萬<br>Eason勁屁響徹紅館</h1><p>一連18場的陳奕迅（Eason）演唱會，前晚在紅館圓滿結束，雖然Eason因喉嚨勞損搞到聲沙沙，但他唱足4小時，破盡紀錄到近凌晨一時才捨得完場，罰款20萬。表現high爆的Eason前晚還在台上大玩「核突嘢」，即場在台上表演放屁絕技，還抵死將咪高峯放在屁股上，即時笑爆全場。</p><p>陳奕迅一連18場「KeepWalkingDuo陳奕迅2010演唱會」前晚在紅館演出尾場，Eason雖然喉嚨勞損聲線沙啞兼失準，但戰鬥力強橫的Eason越唱越強，三度安哥，唱足4小時，唱到凌晨12時50分才捨得離開舞台，破盡紅館紀錄，罰款20萬。</p><p>聲沙沙歌迷心痛</p><p>前晚Eason一出場就有點聲沙，搞到台下觀眾擔心不已，並即高呼「頂住呀！撐住！」Eason即安慰fans說：「你哋放心，我同譚詠麟好似，聽講校長開騷都未開聲，我就衰啲，揀啲難唱嘅歌，不過唱到1/3就會開聲，唔使擔心亦都唔使心痛，我一啲都唔痛，最痛嘅嘢我都試過，男人嚟講係最痛，安仔首歌應該畀我唱。」<br>Eason前晚亦不理愛女陳康堤在場，開場不久已預告想放屁，並自言「神仙放屁，非同凡響」，又直言想成為紅館首個放支咪在下面也能發聲的歌手，臨近尾聲時，Eason忽然將咪高峯放近屁股，即時爆響兩聲放屁聲，他即大叫說：「Ohmygod！意會到嘅人就知乜事，仲濕濕哋㖭。」他更用衣服抹咪，十分核突。</p><p>積存創傷損喉嚨</p><p>及後，Eason到紅磡出席慶功宴，談及病情時他表示除了頭兩日需要食類固醇藥物外，其餘時間都透過商台DJVani的胞姊以類似能量治療法的「仁神術」來醫治，Eason說：「Vani家姐話我係心靈創傷最大，因為佢睇到我有好多憤怒，但我性格選擇唔放出嚟，所以積埋好多喺橫膈膜，要慢慢將佢化開，好多都市人都係咁，將啲嘢收埋，你知我好多嘢都睇唔過眼，有時開口夾着脷，出口仲傷人，但我呢幾年就積埋積埋唔覺，令我喉嚨容易發出嚟。」Eason完騷後會休息至月尾又準備世界巡迴個唱。至於會否效法李克勤再追多個BB，他就說：「唔知，返去問吓先，佢（指徐濠縈）又忙，舖頭又好生意。」<br>採訪：駱華齡<br>攝影：仇志德</p></body></html>