<html><header><meta charset="utf-8"><title>夠Car事：一套五件靜變動　辣妹黐埋身</title></header><body><h1>夠Car事：一套五件靜變動　辣妹黐埋身</h1><p>日產架Tiida十零萬係幾抵，好老公好爸爸會Buy，但如我般單身一族，夢想有辣妹陪遊車河嘅，始終嫌佢太溫文。代理架新版Dynamic就唔同，一套五件包圍改件，將Tiida車格由靜變動，但唔會過火變飛仔車，估唔到Tiida一樣囂得起。<br><br>記者：徐影龍　<br>攝影：譚盈傑<br>Model：Paris@PureModels</p><p>之前長測過Tiida，16萬幾車價，畀到高級四門車格局過你，對家庭客或代步人士嚟講，已經無乜好投訴。若然你同我一樣，始終想揀架跑款小小嘅車，Dynamic版Tiida又幾值得考慮。事關代理合誠汽車搞咗套改裝料落架Tiida度，包括前後唇、兩邊裙腳同尾翼，一Set五件，唔算大改，卻硬生生將Tiida由家庭車易容成「動感一號」，每個改裝件都有黑邊或黑框相襯，由線條到配色均充滿辣味，喺前面睇幾乎唔認得係Tiida。最重要係代理繼續玩割喉，Dynamic版只比普通版多$8,888，而且質量又有保證，有別於國產包圍或街邊手工裝嵌咁兒戲。<br></p><p>動感外形溫柔車廂</p><p>Dynamic版只針對外觀嚟改裝，內櫳其實跟普通版無分別。早前已長測過普通版Tiida，今次代理將Dynamic版額外換埋胎軨同TeinSuperStreet懸掛，操控上當然更有玩味。但我仍然欣賞Tiida嘅淡定同寧靜，始終香港地人多路窄，架車改得越辣就越嘥，個樣型仔已經好夠，1,500cc慳牌費、Green引擎同X-CVT波箱更慳油，可以心情舒暢溫柔地享受揸車樂趣，呢幾點對日常代步車嚟講就更重要。四門房車、五門揭背Tiida都有Dynamic版，後生仔出新車基本上都無乜好考慮，係要諗吓愛揭背定愛房車啫。</p><p>NissanTiidaGreenDynamic
</p><p>引擎：1,498cc直四<br>馬力：109PS/6,000rpm<br>扭力：15.1kg-m/4,400rpm<br>傳動：XtronicCVT無段波箱<br>售價：$172,600<br>查詢：合誠汽車（22621088）</p><p>百變Tiida　動靜皆宜</p><p>Tiida斯文形象只係表面，日產基亞車隊就係揸住架Nismo改裝嘅Tiida，勇奪CCC比賽冠軍。08年廣州車展上，東風日產更宣佈推出量產版TiidaNismo。</p><p>早前筆者就到過橫濱，率先實試日產首部全電動Tiida。</p><p>除今日嘅五門揭背款外，四門房車款TiidaDynamic一樣咁型。</p></body></html>