<html><header><meta charset="utf-8"><title>周國賢×Sorento　英雄換妻戀韓系</title></header><body><h1>周國賢×Sorento　英雄換妻戀韓系</h1><p>為生活而放棄夾Band理想嘅周國賢（Endy），今年再以個人身份闖樂壇，首支派台歌《英雄勇》正好道出呢位英雄嘅心聲。勇者無懼嘅氣概又何止喺工作方面，養一個細路要四百萬嘅壓力，佢乘夠三倍，好爸爸為女換老婆，棄有型戀七座，平靚正嘅Sorento令佢有意重投韓系車嘅懷抱。<br><br>記者：許維雅<br>攝影：梁細權<br>場地提供：時代廣場</p><p>為家人首選低調七座</p><p>對周國賢最深刻嘅印象就係佢嗰份勇氣，無懼用已婚年輕爸爸嘅身份於04年闖樂壇，事業起步不俗卻又毅然放棄跑去夾Band組成「Zarahn」。堅持數年，最終被迫放棄，全因佢做好爸爸嘅勇氣仲大。今年三月榮升三女之父嘅Endy，好多嘢都要重新計劃，為迎接大家庭先由細屋搬大屋，下一步當然係諗住換男人心中嘅老婆──車，「家揸凌志IS250，嚟緊想換部七人車，因為屋企人多咗，當全家出動去街，你就會發現普通房車係唔夠用o架，BB車、奶粉、尿片、玩具等一袋二袋，夠坐都唔夠放。而我都幾享受揸車，可以擁有自己私人空間，放假時又可以一家人去海灘玩，曬吓太陽，已經好舒服。」係後生仔揀車都會貪型，女越多越成熟嘅Endy心態卻已變，「外形真係其次，反而越低調越好，無咁易俾狗仔隊跟。家首要諗安全，同埋內櫳舒唔舒服。」咁有型嘅爸爸，要佢揸架MPV影相，我實在唔忍心，最終借咗部有型又有七座嘅KiaSorento畀佢試。</p><p>超值價型爸另眼相看</p><p>坦白而言，計安全性，感覺四腳踏實嘅四驅越野車絕對符合Endy要求；論外形，Facelift後嘅Sorento更有霸氣，襯晒Band仔Look嘅Endy；至於點解揀韓國牌子Kia，當然係出於八卦私心，睇吓與韓國嬌妻相戀多年嘅Endy，會唔會對韓國車有特別見解。「四年前買車時，真係諗住揀呢個牌子，有幾款都幾鍾意，但韓國嗰邊啲親戚話唔主張喺香港買韓國車，因為靚嘅韓國車通常唔出口，所以打消咗念頭。」其實唔係靚車唔出口，只係剔走咗好多豪華設備，而令定價唔使太高。車齡唔淺嘅Endy再有機會重新認識韓國車，揸住部Sorento越兜越開心，「真係刮目相看，初初以為佢堂軚會好輕，上高速會太飄唔夠穩，但原來佢軚感偏重，所有嘢嘅感覺都好實在。廿六萬？嘩！外形、錶板同內櫳各方面都夠晒靚仔，乜都齊晒，只係歐洲車嘅一半價錢，真係好抵玩。」近排聲言要慳家嘅Endy本來話Dreamcar係Q7，但夠晒實惠嘅Sorento似乎對佢引誘仲大。</p><p>SORENTO規格</p><p>引擎：2,359cc雙CVVT<br>馬力：174ps/6,000rpm<br>扭力：23.0kgm/3,750rpm<br>傳動：六前速自動波，四驅<br>售價：$266,000<br>查詢：28932326（起亞汽車）</p></body></html>