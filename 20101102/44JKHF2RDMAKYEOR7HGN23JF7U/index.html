<html><header><meta charset="utf-8"><title>周秀娜棄男友揸波子</title></header><body><h1>周秀娜棄男友揸波子</h1><p>周秀娜、郭思琳和MelanieZ昨日到銅鑼灣出席「GT5極速賽車啟動禮」，穿低胸裝的周秀娜大搶齋露腰的郭思琳風頭。周秀娜自爆早前到車店試車，男職員向她不斷推銷保時捷等跑車，她說：「我已經話自己係跑車殺手，但佢都唔介意畀我試，不過試完之後佢都嚇到面青標汗，因為我一出馬路就差啲撞，佢見到我手車咁渣，都唔敢再畀其他車我試。」<br>至於被問為何不叫男友做柴可夫時，周秀娜直言：「女仔揸車比較型，而且近期係冷靜期，要自己揸車。」周秀娜強調與男友感情沒問題，並承認拍拖鬧交一定有。</p><p>郭思琳嫌邦邦矮</p><p>此外，郭思琳早前與崔建邦傳緋聞，更被拍得在男方家過夜，她強調當日是與成班朋友到崔建邦家中，因太夜才在他家借宿，她說：「我係瞓廳，大家係普通朋友，我唔知佢有女友，平時唔會傾心事，但就會講人生經歷，喺佢身上學到好多嘢，我唔覺佢追我，而且我鍾意男仔高過自己。」<br>採訪：何慧斯<br>攝影：葉君海</p></body></html>