<html><header><meta charset="utf-8"><title>10個月收入超09全年阿佘：睇住銀行存摺笑</title></header><body><h1>10個月收入超09全年<br>阿佘：睇住銀行存摺笑</h1><p>佘詩曼昨日以模特兒身份，在北角壓軸行騷，直言今次行騷收入可觀，有份角逐視后的她指無論是否奪得視后也不重要，最重要是自《公主嫁到》播出後工作不絕，又在內地搵真銀，今年頭10個月的收入已超越去年全年收入，又指賺到錢但沒時間花，惟有看着銀行存摺的數字笑。</p><p>佘詩曼、諸葛梓岐、林莉和汪圓圓等昨日在北角為LeSaunda示範秋冬鞋款，壓軸出場的是以嘉賓身份行騷的佘詩曼，丘凱敏和周倩圯等睇騷。自言是鞋癡的佘詩曼自爆家中有超過200雙高跟鞋，最貴一對花了兩萬元，她說：「屋企最多係長靴，有時買到要停手，覺得好恐怖，好似中邪，買到連阿媽都鬧。」</p><p>呻冇時間使錢</p><p>阿佘透露之前拍完一套劇有10日空檔可以趁機銀，之後要開無綫新劇《快刀女捕快》。阿佘有份角逐今年視后，對手包括鄧萃雯，阿佘說：「我不嬲唔在意獎項，都捧雯女套《巾幗梟雄之義海豪情》。」有指《巾幗梟雄之義海豪情》的配角比主角更搶鏡，問阿佘爭視后的機會會否大增？她說：「唔關事，有冇獎唔重要，最重要係觀眾鍾意，口碑好緊要，其實我已經攞緊bonus，套劇（《公主嫁到》）出街後接多咗工作，之前又喺內地搵真銀。」<br>談到阿佘是無綫的金蛋，阿佘說：「我唔知人哋搵幾多錢，不過今年頭10個月嘅收入已超越上年全年收入，不過賺到錢冇時間花，惟有睇住銀行存摺嘅數字笑。」</p><p>諸葛買狗被騙</p><p>此外，諸葛梓岐昨日以爆炸頭示人，露出包包面，十足麪包超人，她指近日花了萬多元買了一隻病狗，她說：「第一次養狗，用咗13,800元，寵物店話隻狗足4個月打晒針，不過早幾日隻狗咳帶去睇醫生，醫生話隻狗得3個月大，又未打晒針，又花千幾元睇醫生。」至於早前傳她收4卡鑽戒訂婚一事，她支吾以對說：「有計劃，未知幾時結，到時會話畀大家聽。」<br>採訪：R.AuYeung<br>攝影：PangChungYin</p></body></html>