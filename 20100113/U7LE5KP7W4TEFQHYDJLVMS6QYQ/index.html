<html><header><meta charset="utf-8"><title>夠Car事：BMW118i迷人靚背殺人低價</title></header><body><h1>夠Car事：BMW118i迷人靚背殺人低價</h1><p>寶馬125i、135i改成有尾三箱式，以為1系從此改玩單門靚辣跑，點知全新118i玩番無尾Car仔Feel，車系經典揭背重現，車側獨特波浪式線條，跟尾部立體曲線完美配合，二十零萬就買到架有樣有力嘅寶馬，更係殺死人。<br><br>記者：徐影龍<br>攝影：周旭文<br>Model：Paris@PureModels</p><p>造型圓滑有層次
</p><p>我不嬲鍾情寶馬1系車身線條，車腰凸起一條筆直骨位，下方裙腳玩弧形，襯埋頭尾輪拱，視覺上相當有層次，新車118i仲要係無尾揭背車，靚靚線條延伸至更複雜立體嘅尾部，令全車散發其他的骰細車所欠缺嘅層次美感，雪白車身襯番兩盞醒目尾燈，的確幾迷人。對比車尾觀感，車頭唔算失色咗，只係雙腎式鬼面罩、兩旁頭燈，太過經典同傳統，驚喜不大。雖然頭燈、鬼面罩跟120i一樣，尺寸上稍為「微絲細眼」，唔及3系、X系般咁有霸氣，不過恰恰令兩者連成一線，帶出到一點細車少見嘅驃悍味道。</p><p>百幾匹幾劈得
</p><p>試車前先搜集資料，知道車價26萬有找，預咗佢實用掛帥，本來無乜期望，不過見到真車確實幾有驚喜，最難得呢類入門級車種都有全真皮內櫳，完全無平車嘅膠味，莫講話同級歐洲車難得，就算搵番二十幾萬日本車，都未必畀到呢份高級感過你。始終屬歐系名門，就算簡單如關門動作，發出嘅低沉聲都好Firm好實在，而且有齊按掣撻車、支援MP3嘅CD音響、可外插iPod等裝置嘅AUX-In，價Cheap車唔Cheap。性能表現亦唔弱，跟前款120i同為2.0L直四引擎，雖馬力稍低20匹，但都有成136匹，而且MaxOutput喺5千幾轉就到，比120i嚟得更早，3千轉多啲就嚟Torque（180Nm），加上同級中少見嘅尾輪驅動，配埋Steptronic+/-波箱，平價細車中，着實相當有玩味。</p><p>規格</p><p>引擎：1,995cc直四<br>馬力：136hp/5,750rpm<br>扭力：180Nm/3,250rpm<br>傳動：Steptronic六速+/-<br>售價：$259,000<br>查詢：BMWHK（27145271）</p></body></html>