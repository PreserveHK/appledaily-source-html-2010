<html><header><meta charset="utf-8"><title>NexusOne搵台北101　一講即Search</title></header><body><h1>NexusOne搵台北101　一講即Search</h1><p>上Google訂NexusOne嘅朋友，部機到手未？傳聞有人6號就訂貨，之但係等到11號都仲未有影；心急如焚之際，先達水貨更炒上六千幾天價，想唔等落去都唔得！日前，記者終於有得試實機，速度比想像中快，加上內置Google語音搜索功能，上網、搵景、搵食，一Call即到！<br><br>記者：陳國輝　<br>攝影：伍慶泉<br>Model:Debby@PureModels</p><p>電子書即影即有</p><p>聲控功能屬於NexusOne最強賣點之一！機身右邊有粒搜尋掣（即放大鏡圖示），只要㩒住佢幾秒，你就可以講出想去嘅網址，例如，當日就示範講「AppleDaily」，大約5秒，相關網址好快就「彈」出嚟，呢項功能對於唔鍾意用虛擬鍵盤打字嘅人，的確好方便；但順帶一提，聲控功能嘅限制亦唔少，例如試玩當日，我哋喺辦公室內示範，就須要重複三四次先成功，即係話，好容易受環境影響；此外，暫時只識別到英語同國語，唔支援廣東話，講唔掂呢兩瓣語言，奉勸各位買機前最好先補補課。
</p><p>值得一提，新增設嘅Goggles尋書功能，搞鬼又好玩！例如你手上拎住本書，只要用NexusOne影低佢，根據幅相嘅外貌，Goggles可以搵到該書嘅簡介，仲可以連結到Amazon，立即上網購買，呢種銷售渠道，諗得相當周到！</p><p>流暢度拍住iPhone
</p><p>好多人一直忍手唔買，只係想知佢同iPhone邊部勁啲！老實講，記者真正試玩大概得15分鐘，並無作深入比較，但論操作感覺，例如上網瀏覽、開啟每一個目錄頁、試玩3D主題桌布，甚至玩埋GoogleVoice等，整體都好流暢，拍住iPhone；特別要讚係3D主題，篤吓個芒立即出現漣漪，不論反應、流暢度亦好接近真實。<br>不過，打慣中文SMS嘅朋友要留意，雖然NexusOne具中文介面，但只可以寫英文，不設中文輸入；現時兩萬幾套Android軟件之中，有玩家認為NexusOne推出後，應該好快有中文輸入軟件面世，講係咁講，但等到幾時先有，當然無人知啦！
</p><p>聲控功能逐個數
</p><p>只要用英文講句「Taipei101」，唔使10秒即顯示台北101大廈，當你360度自轉，畫面仲會跟住轉，感覺真實。
</p><p>對住個咪講「AppleDaily」，幾秒鐘即搵到《蘋果日報》網址，甚至你一邊打網址一邊講，手口並用亦得。</p><p>用GoogleMap搵食亦都可聲控搜索，例如講句「銅鑼灣時代廣場」，會列出附近食肆，但係只適用於英語或普通話。</p><p>用國語或英文講「禽流感（AvianInfluenza）」，除可以繙譯，仲提供例句以及電子發音，可惜仍然唔支援廣東話。
</p><p>Profile
</p><p>處理器：Snapdragon1GHz<br>記憶體：512MB/ROM<br>系統：AndroidOS2.1<br>制式：WCDMA/GSM四頻<br>體積：119×59.8×11.5mm<br>重量：130g<br>屏幕：3.7"WVGAOLED<br>備用時間：290小時<br>通話時間：600分鐘<br>主要功能：GoogleMapNavigation、AndroidMarket、500萬像素相機、支援SD卡、Audience主動式消音、3.5mm耳機插頭<br>查詢： http://www.google.com/phone 
</p></body></html>