<html><header><meta charset="utf-8"><title>九龍城尋衫記　斗篷最紅</title></header><body><h1>九龍城尋衫記　斗篷最紅</h1><p>「喂！不如今日去銅鑼灣行街掃貨啦！」大家請留意地方名，你可以將地方名這一欄，由銅鑼灣改成尖沙嘴、旺角、中環甚至深水埗，但排極隊都應該未輪到九龍城，最多腦海中只浮現「泰國菜」。但回想十幾廿年前，未有H記Z記出現，一家大細就是到此尋寶，尋寶地正是「出口時裝店」。<br><br>記者：吳美美　<br>攝影：林栢鈞<br>Model︰KathyCheung@Starzpeople</p><p>潮去潮回來
</p><p>九龍城這個地方不大，食飯買東西都是幾條街的範圍，而今次搜尋目標都縮窄在一條街內——獅子石道。小記數過了，由街頭至街尾，由九龍城廣場的那段有8間，而另一段則有3間，總共11間的出口時裝店，居然集中於同一條街。出口時裝店曾經於八十年代興起，因當時紡織業在香港十分興盛，到九十年代後期，廠家紛紛北移令行業式微。想不到時間之輪轉了個圈，出口時裝店又在九龍城發熱（估計是由於九龍城舖租平，出入口時裝店都由尖沙嘴移師過來吧？）。雖未至於發亮，始終大環境的轉變，H記Z記，數十元一件衫的快餐時裝完全侵略市場，出口店的「廉價」再不能起作用，吸引顧客。
</p><p>隱藏名牌貨
</p><p>如果「廉價」再不是出口店的攻擊武器，「尋寶」就可能是剩下來的賣點。「出口時裝店」的潛台詞，就是名牌剪牌貨的集散地，因為某些原因，部份貨品未有「真正出口」而流入店內。入到店內，就要靠大家的耐性，慢慢憑自己雙手及眼睛判別眼前這件貨的優劣。小記就眼見有部份牌子都是大家買慣買熟（這裏就不開名，要靠你自己彩數！），當然，亦有部份品牌是香港未有發售，如英國十分出名的P字頭服飾連鎖店。但全條街11間出入口店，不是每一間都值得入內，數埋數埋，都只有三數間值得花點時間。
</p><p>Knitwear精采斗篷
</p><p>「尋寶」當然要對準目標，位於獅子石道58號的FACTOR，就是其中一間值得入內花點時間的店。首先，店內的整齊程度已值得一讚，每件衫都放置妥當，亦沒有甚麼褶痕，明顯已處理過，顧客看見這樣子，都有信心入內。根據負責人透露，FACTOR的貨品多出口往日本甚至歐美，貨源中沒有大陸貨，最受歡迎、貨量最多都是Knitwear，小記眼見款式頗為平實，是四季都能穿的款式。最驚喜是斗篷款，款式夠精，眼見已有三件可入手，況且甩線穿窿等次貨問題都沒有出現，十分可靠。不過對比起其他出口店，選擇明顯較少，因大部份以女裝為主，男裝都只有一欄位，童裝亦只有少數。</p><p>啡色兔毛短身外套$595，已經Check過Label，是100%兔毛，摸上手真的超軟熟，出面買要幾千蚊！</p><p>杏色Ruffles長外套$359，原來外套用的是Mohair，衫身來得較重，但十分柔軟兼保暖。</p><p>黑色波點針織One-piece$259，是日本貨仔，手工比一般Boutique靚，色澤圖案比較分明。</p><p>藍白色針織條子斗篷$259，這件是小記一見鍾情的款式，帶點懷舊Feel，還要有手袖，是上等之選！</p><p>Model'sChoice</p><p>只有18歲的Kathy意見︰「覺得後生女仔唔係咁啱，因為眼見款式都是比較成熟，仲要落力搵先搵到靚嘢。雖然價錢OK，有啲仲有牌子，但旺角都有好多店舖一入去已經搵到自己想要嘅嘢，所以未必吸引到我哋呢個年齡階層。」</p><p>Kathy兜了個圈都找到心水，就是這件深藍色針織衫，$79，仲有其他顏色，不過貨量都是一件起兩件止。</p><p>其他出口店<br>BloomFactoryOutlet
</p><p>文惠閣</p><p>無限衣</p><p>七記</p><p>FACTOR<br></p><p>獅子石道58號地下</p></body></html>