<html><header><meta charset="utf-8"><title>屙屎唔出 - 邁克</title></header><body><h1>屙屎唔出 - 邁克</h1><p>什麼叫誘騙？不懂事的小孩因為金魚佬說有白兔糖食，手舞足蹈跟人家上樓結果被非禮，是百分百的誘騙；街市豬肉檔老闆賣一斤半肥瘦給你，回家秤秤不但發覺只得十二両，連皮帶骨的那件原來是狗肉，當然也是誘騙。但你以一百五十元（港幣，下同）幫襯尖沙咀路邊可疑青年買了一隻金勞，拿去當舖議價，櫃面阿叔打個哈哈說「金？你棚牙就唔慌唔金」，我認為不屬於誘騙範疇。縱使沒有上過通識堂，每個成年人都應該具備起碼的常識，有咁大隻金勞隨街跳，使乜朝朝爬起床返工咁辛苦呀？<br>甚至一個女結婚員以為找到品學兼優的富家子，歡天喜地下嫁後發現好眉好貌的老公有當眾挖鼻惡習，兼且小便永遠不揭廁板大便偶爾忘記沖水，還有高潮時錯口叫床上伴侶做「威廉」，悔不當初的師奶也只好怨自己不帶眼識人，死死地氣上律師樓簽字協議分手，想控告對方騙婚順便撈一筆，技術上恐怕相當困難。一人做事一人當這種江湖規矩，放諸四海和起風波的茶杯皆準，因為自己沒有諗清諗楚就魯莽行動，或者如意算盤打得太響搞到偷雞唔着蝕把米，當買個教訓骨一聲吞下肚算了。<br>誰沒有三衰六旺，去到地鐵站剛剛走了一班車，星期三用八百元買件羽絨星期四公司打七五折，排四十五分鐘隊買飛睇《阿凡達》輪到你的時候全院滿座？難道要一泡眼淚一泡鼻涕起訴命運之神？改運改出個大頭佛，就算事先法師拍晒心口包靈而卒之毫無起色，清醒的事主會怪自己無知迷信，一便頸的死牛則會檢討唸經是否不夠虔誠，哪有屙屎唔出賴地硬的道理？</p></body></html>