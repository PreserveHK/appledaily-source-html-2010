<html><header><meta charset="utf-8"><title>男友未離婚做定廖太袁小曼：老公教我買樓投資</title></header><body><h1>男友未離婚做定廖太<br>袁小曼：老公教我買樓投資</h1><p>08年亞姐梗頸四袁小曼，賽後遭當時的亞視行政總裁王維基質疑35D豪乳真偽，雖順利加入娛圈，但星途未見暢順。袁小曼近日被爆冧掂有米男友廖偉強，雖然男方仍未辦妥離婚手續，但她一於好少理，落力預演廖太的角色。</p><p>現年27歲的袁小曼以35D咪咪在參選08亞姐時成為話題女郎，賽後她如願加入亞視成為合約藝人，今年5月行將約滿。工作量不多的她，去年9月在友人的聚會上結識了48歲任職利嘉閣地產董事總經理的廖偉強，兩人一拍即合，近日還頻頻高調做騷晒恩愛。<br>袁小曼大晒筍盤男友，但廖偉強卻被起底，被指有妻子和兩名在英國讀書的兒子，有指男方仍未跟太太搞妥離婚手續，但卻搭上袁小曼，廖偉強已搬離貝沙灣，並跟拍拖僅4個多月的袁小曼在北角共賦同居，他們更以老公老婆相稱。袁小曼表示不打算續約亞視，會全職做跟得女友，她昨日在電話說：「老公話會教我學吓買樓投資，我好有興趣。」</p><p>男友懶理前妻爆料</p><p>身體抱恙的袁小曼昨日仍到尖沙嘴開工，男友廖偉強準時6時許做柴可夫接收工，並接載她往油麻地看醫生，非常體貼。袁小曼否認是廖偉強婚姻的第三者，她說：「我哋舊年9月尾一齊，佢上年已經分居，家搞緊離婚，拍拖前佢都同我交代晒，每個人都有過去，我係唔會介意。」問到最冧男友甚麼？袁小曼甜笑說：「我欣賞佢又叻又有才華，最重要係佢愛我，對我屋企人又好。」既然二人已同居，可會計劃虎年拉埋天窗？她說：「等佢辦好晒啲手續先，我哋家日日都好sweet。」<br>廖偉強對女友管接管送，對於未離婚的廖太指會爆料，廖偉強一於懶理：「唔回應。」可會盡快迎娶女友，他說：「你哋問佢。」袁小曼全程冧爆。<br>採訪、攝影：比華利、楊浩賢、黃曉程</p></body></html>