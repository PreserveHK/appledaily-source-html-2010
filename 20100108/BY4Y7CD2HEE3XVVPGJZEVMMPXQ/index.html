<html><header><meta charset="utf-8"><title>BlackBerryBold9700土炮App勁貼身</title></header><body><h1>BlackBerryBold9700土炮App勁貼身</h1><p>熱爆網界風頭躉，相信非GPhone莫屬！呢頭AndroidOS夾各路大牌，起勢力谷新機，另一邊廂嘅BlackBerry亦有小動作，講緊係旗下第二代Bold9700，佢除咗宣佈正式加入玩App行列，頭炮仲推出幾款港產土製程式，免費任玩家單撈，實行同Apple及Google搶地盤！<br><br>記者：陳國輝　<br>攝影：王文忠　<br>Model：Sansu@PureModels</p><p>隨身上網聽新城</p><p>鬥多手機App，新報到嘅黑莓未必夠人揮，之但係鬥本地軟件，似乎Bold9700入面就有唔少，最例牌當然有AAStock即時股票報價，以及由美聯提供嘅全港各區樓宇呎價；而講到消閒娛樂，亦有新城財經台，用家直接ClickIcon就可連接3G立即收聽，比起用天線接收更穩定；至於交電費或卡數時，更可選用手機版PPS，幾個步驟就可以完成，啱晒本地玩家胃口！另外，新增嘅BlackBerryAppWorld亦提供類似AppStore嘅網上商店功能；官方暫未公佈軟件總數量及收費詳情，不過咁，只要你部黑莓係採用4.2或以上版本，咁就支援o架喇！</p><p>港式點心登陸BB</p><p>為一改黑莓行政Look，今次Bold9700特別加入過癮港式主題佈景，最特別係麻雀Wallpaper，將目錄變晒做筒子、索子；如果唔想滿身賭氣，另有一款港式點心俾你揀，目錄變晒做蝦餃、燒賣、叉燒包，多到你認唔出；雖然有趣，之但係與目錄內容毫無關係，好令人費解！</p><p>DetailSnap</p><p>Profile</p><p>系統：BlackBerry5.0<br>記憶體：256MBRAM/ROM<br>制式：WCDMA/GSM<br>體積：109×60×14.1mm<br>重量：122g<br>備用時間：408（3G）/504（2G）小時<br>通話時間：360分鐘<br>主要功能：BlackBerryAppWorld網上商店、光學Trackpad、QWERTY鍵盤、Wi-Fi、microSD、GPS、320萬像素相機<br><br>查詢： http://www.blackberry.com </p></body></html>