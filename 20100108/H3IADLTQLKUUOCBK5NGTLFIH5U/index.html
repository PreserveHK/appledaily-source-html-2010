<html><header><meta charset="utf-8"><title>敏妮Talk：「翻兜」股票 - 溫敏妮</title></header><body><h1>敏妮Talk：「翻兜」股票 - 溫敏妮</h1><p>前兩日，敏妮喺專欄叫好姊妹投資股票，不妨參考蘋果財經推出嘅「港股王」網上節目，點知Mr.B話敏妮hardsell。敏妮冇佣金收，硬銷都冇着數，問敏妮攞股票貼士，不如睇更堅料嘅名家。<br>講開買股票，敏妮認識一位太太，佢深明投資嘅重要，但對股票冇乜認識，由於年紀唔細，唔想太冒險，又唔想俾個女一個成日掛住炒股嘅壞榜樣，所以買股票以長線投資為主。不過，近日佢訂購咗「港股王」，跟其中一位名家嘅貼士買咗隻股票，諗住作中長線投資，點知隻股票買完第二日已經升咗超過一成，佢左諗右諗，究竟繼續揸定睇長線呢？雖然同名家嘅目標價仲有一段距離，但未試過呢頭買，嗰頭贏錢嘅佢，最後都係沽貨套現。點知隻股噚日繼續升，唔知係咪應該「翻兜」。</p><p>炒股並非靠運氣</p><p>散戶會喺兩個情況下考慮是否「翻兜」，第一個係輸錢沽貨，點知沽完隻股即升；第二個係好似上述嗰位太太咁，贏少少就沽貨，點知隻股越升越有。的確「翻兜」需要極大勇氣，尤其係之前輸咗離場，要佢再押注同一隻股，若再輸，第一個諗法係「唔通運氣差成咁！」<br>記得股王A教敏妮炒股，第一樣講嘅係，「炒股唔係講運氣，輸咗唔係你運氣差，而係你技術未到家。炒股唔同賭波賭馬，一場波只係得3個結果，一係你捧嗰隊贏，一係輸，一係和波。賭馬亦一樣，只有一隻馬跑第一。不過，10隻股票，可以10隻都令你贏錢，亦可以隻隻贏錢，偏偏你買嗰隻輸，更可以係隻股票係升，但你都輸錢，因為你買入同沽出嘅時間差，呢啲就係技術。」<br>敏妮講過，每次投資股票，都係一個獨立決定，面對同一隻股票，每次投資都係新決定，所以不存在是否「翻兜」問題。<br>溫敏妮</p></body></html>