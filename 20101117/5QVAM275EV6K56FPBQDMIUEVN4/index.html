<html><header><meta charset="utf-8"><title>隔牆有耳：鄉議局地王考慮出售 - 李八方</title></header><body><h1>隔牆有耳：鄉議局地王考慮出售 - 李八方</h1><p>九龍塘地皮有價，屢創天價地王，鄉議局位於金巴倫道會址，待明年沙田新大樓落成啟用後暫未有新用途，用嚟畀鄉紳聯誼打麻雀似乎有啲浪費，八方聽聞鄉議局噚日舉行每月例會，特別閉門討論是否善價而沽。<br>鄉議局塊地估值以億元計，因此認為趁市旺出貨者不少，但亦有唔少意見認為地皮係風水靚地，有保留價值，何況鄉議局又唔等錢使，做乜要變賣產業？由於意見不一，因此噚日未有結論，稍後會開大會再定奪。<br>沙田鄉議局新大樓接近尾聲，但由於有些少技術問題，要明年4月先可以收樓，即係可能要出年7至8月先入伙。唔少鄉議局中人認為呢個安排唔妥，要求全速趕工，務必在明年5月前落成啟用。何解鄉紳咁緊張？因為新大樓係現任鄉議會委員最大功績，而佢哋任期明年5月底屆滿，若然年中後才入伙，呢單代表作咪自動轉賬畀下屆委員？</p></body></html>