<html><header><meta charset="utf-8"><title>中環在線--肥馬：阿松仔細有排捱 - 李華華</title></header><body><h1>中環在線--肥馬：阿松仔細有排捱 - 李華華</h1><p>當年患咗AVM（腦動靜脈血管畸形）劈炮唔撈嘅肥馬，可能台灣南山單deal「禍」咗終於清閒番啲，佢話唔似得阿松咁疲勞，又要賺咁多錢，又有3個仔女湊，啲健康產品都係啱阿松多啲！<br>講起3個化骨龍，平時嚡口嚡面嘅阿松即刻會心微笑，仲將手機儲存嘅仔女相，show畀王䓪鳴同華華睇；3個小可愛戴晒黑超非常有型，大仔同二女肥肥白白似阿媽，細仔唔知係咪掛住玩唔食嘢，瘦到同阿松一樣成條藤咁，講講吓講到早排同老婆去男小拔幫大仔撲學校；阿松話：「仲未有secondin呀！」睇怕未來幾年佢兩公婆都要為搵學校頻頻撲撲！<br>至於肥馬，由於唔使撲奶粉錢撲學校，所以真係好鬼悠閒，佢話家除咗出席老友活動之外，亦做多咗慈善活動；早排至參與一個為地中海貧血病籌款嘅活動，捐咗幾皮嘢；下個月又去內地參加一場Golf慈善賽……阿松嘛，應該過多廿幾年先有啲咁嘅日子囉！<br>李華華</p></body></html>