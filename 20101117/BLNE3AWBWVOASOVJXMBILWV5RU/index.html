<html><header><meta charset="utf-8"><title>是日放題1：台慶劇唔收得焗播　贊助商係King</title></header><body><h1>是日放題1：<br>台慶劇唔收得焗播　贊助商係King</h1><p>周五台慶夜後無綫又大一歲，四十有三，恰似一位周身病痛的中年漢，千禧後面對中台韓挑機，開跑，即輸！但無論怎輸，地位始終無損。近年台前幕後聲勢浩大了，藝員服飾閃耀了，但背後計算多了，漸成宣傳工具，面對同一形式，同一班主持，20年來你還有看的意欲嗎？<br><br>記者：蔡俊業<br>攝影：周旭文、梁細權<br>鳴謝：無綫電視提供部份圖片</p><p>無綫於台慶儀式當日安排全體藝員大合照，每個人所站的位置反映公司地位及身價，排第一行的自然最勁，如鄧萃雯和佘詩曼是今年視后大熱，林欣彤奪巨聲冠軍，故三人皆在這行。惠英紅剛簽經理人合約，黃浩然挾《公主嫁到》和《義海豪情》兩劇，排位得以向上移，昔日「無影」，今年站在第二行近中間位。</p><p>八十年代搏命騷　成絕響</p><p>開筆前，先在Facebook和微博來個小型民意調查：「你對台慶show還有興趣嗎？」回覆十居其九都是「不」、「無」；縱然結果可能只代表愛上網一族，不包括電視撈飯的師奶們，但如果六叔是觀眾，他也看得出近十年台慶show絕對是「炒冷飯」：開場一輪歌舞大龍鳳，眾主持率藝員高呼「TVBHappyBirthday」，再而多個表演項目，還有曾志偉在「趣劇」糟質阿哥阿姐，過場穿插抽獎和公佈台慶密碼，最後利孝和夫人切蛋糕和開香檳，完！回想八十年代，沒有華麗佈景，也沒視帝視后之爭，卻有藝員搵命博。快速搜畫尋回記憶：原來劉華試過飛車（84年）、肥姐踩雞蛋（87年）、梁朝偉用牙拉200斤重貨Van（87年），楊盼盼腳踏鋼線空中橫迴360度N次更堪稱經典（83年），全都成為八十年代台慶必爆位，惜已成絕響。</p><p>才藝比拼　甘草扮Gaga</p><p>擔任多屆《萬千星輝賀台慶》監製衞世輝笑言時代不同了，以前在幕前玩命，必先用上至少個半月時間訓練，例如92年銀禧台慶，張衞健要在一個不斷升往半空的鐵籠內踩單車，整個項目要花很長時間做資料搜集，亦要考慮道具結構安全和藝人能否應付得來。「現今藝人檔期密，不能用個半月以上時間去練一個項目。」正如藝員高鈞賢今年會在台慶跳濕身舞，「會有水由停車場射過嚟，又要喺水上跳舞，都有難度，我練咗兩個禮拜，如果要飛天真係至少要一個月，但唔會有咁多時間。」所以，各位林峯粉絲，別奢望偶像在台慶夜會有飛天插水亡命表演了，輝哥透露，台慶當晚林峯因工作將不在港，但有《公主嫁到》、《巾幗梟雄》和《荃加福祿壽》藝員以戲服現身比拼才藝，「還有一班甘草演員如秦煌、艾威等參演大型歌舞，扮LadyGaga！」
</p><p>廣告淡季　頒獎禮谷人氣</p><p>中大新聞與傳播學院副教授馮應謙指出，現今的「台慶」定義，已不再是19/11那日，「呢日只係（媒體）炒作最高峯啫！基本上由十月開始到十一月都強調係『台慶月』，都可以話係整個電視台promote自己嘅高潮，希望谷高收視率！」他說，10月和11月是傳統廣告淡季，所以無綫將台慶加劇集包裝成「台慶月」，對收視及廣告收益很有刺激作用。頒獎典禮就能夠推高藝人的人氣和叫價，加上電視台的影響力日漸下降，便催生這種推銷模式，「跟七十同八十年代初對比，現在電視台跟觀眾關係疏遠咗，當時睇電視人數好高，現在收視率越來越低，電視台更應搞些實質的promotion。」自1997年台慶加插頒獎禮後，衞世輝憶述台慶「參與」形式有變，「對於藝員來說很新鮮、好興奮，非常積極配合公司安排，為自己去拉票。」直到4年前頒獎禮分拆出來，香港觀眾現只談誰得視帝視后以及誰得六嬸歡心，花邊新聞遠遠凌駕台慶show之上。
</p><p>生態改變　贊助商話事</p><p>除了台慶show外，還有頒獎禮和台慶劇，馮教授說很多上年紀的觀眾，確會期待台慶劇首播。「因為係大製作，卡士又以上一代為主，當然林峯多人鍾意睇，但我覺得佢哋想睇苗僑偉同黃日華多啲！」資深編劇鮑偉聰直言，以為「台慶劇」有既定模式，是想得太多。「一年拍咁多套劇，幾時出街無人知，所以做嘅時候根本唔知係唔係台慶劇。如果有好大牌嘅casting，或者見到公司投放資源特別多，就可以估到。」因同一時間有多部劇集完成，所以要待劇集完成後交由管理層決定播映期，也要看當時誰當紅甚麼劇種最hit。「九十年代試過由古裝劇做台慶劇，如果那時喜劇掂，就可能唔用悲情劇種。」但隨着幾年前《廣播條例》放寬植入式廣告，正式確立「台慶劇」的製作模式，因需要跟廣告客戶合作，像他兩年前和戚其義等人創作的台慶劇《珠光寶氣》便是由MaBelle贊助，是第一套條例放寬後的新種「台慶劇」，由於劇本內容和播出時間需配合廣告客戶的宣傳攻勢，變相降低節目編排靈活度。「去年套《富貴門》，一早預做台慶劇，就算收視未如理想都要硬出，因為同廣告商簽咗合約，所以話整個行業生態變了，sponsor先係king！」</p><p>美鑽閃亮北半球</p><p>歷屆六叔有女陪</p><p>獎品縮皮　由送樓到送車</p><p>除了藝員玩命演出，台慶的內容轉變還包括「台慶送大禮」，當年獎品勁到你唔信，如90年送出時值120萬的大埔樓盤單位、名貴汽車28萬和儲蓄戶口10萬元。衞世輝透露，台慶近年製作費以百萬計，動用資源為全年之冠，「所有獎品都係計數，若廣告商贊助送出獎品，我哋係會畀番同等價值的廣告（時段）畀佢，好似今年有銀行送出43萬簽賬額，公司亦會畀番接近43萬的廣告宣傳畀對方。」所以，六叔送樓的日子已不復再，因為樓價高升，已遠超等同的廣告額，近年最豪也只是送車。</p><p>Q&amp;A　你係無綫粉絲嗎？<br>Q1　哪位藝人擔任台慶司儀次數最多？</p><p>A　擔任台慶司儀次數最多的該是肥姐沈殿霞，其次是阿姐汪明荃。</p><p>Q2　台慶名稱是甚麼？</p><p>A　開台初期，台慶節目主要在《歡樂今宵》進行，至八十年代才開始有《龍鳳呈祥賀台慶》，全台男女藝員分成兩隊互鬥，1988年易名《萬千星輝賀台慶》，將全台分多個小組爭奪星輝大獎。</p><p>Q3　台慶司儀人數有幾多？</p><p>A　八十年代《龍鳳呈祥賀台慶》由全體《歡樂今宵》主持擔綱，司儀近20人，至1988年開始，主持一直維持10人以內，惟04年例外，共12位司儀如沈殿霞、汪明荃、曾志偉、鄭裕玲等。</p><p>Q4　哪一屆開始台慶logo和口號？</p><p>A　口號最早在第17屆出現，當年口號為「活力迎十八，生命添火花」，今年口號是「TVB43敢作敢想發放快樂力量」；而台慶logo則始於16屆。</p><p>Q5　台慶Jingle（背景音樂）由哪年開始出現，由誰作曲？</p><p>A　首次播放台慶Jingle為1987年，據衞世輝指出，此為罐頭音樂，再經樂隊重新演奏。</p><p>Q6　是否每年都有亮燈儀式？</p><p>A　不是，第一次有台慶亮燈儀式是1987年的《勁力新星迎台慶》，自此以後年年有。</p><p>Q7　台慶最爆金句是甚麼？</p><p>A　1995年劉德華於台慶中說出諧音「杏加橙」三個字，結果接獲600多宗投訴；翌年李克勤亦有「非法進入異性體內插旗」。</p></body></html>