<html><header><meta charset="utf-8"><title>志雲回巢叛黨廖碧兒頸紅口窒</title></header><body><h1>志雲回巢<br>叛黨廖碧兒頸紅口窒</h1><p>【志雲變局之東山再起】陳志雲今年3月因涉及貪污案而被無綫暫停職務，一班「迷雲黨」急急表態站出來劃清界線，以免惹禍上身。陳志雲昨日風騷返無綫復職，昔日死忠愛將繼續瞓身力撐，但被視為反骨仔女的叛將自然擔心。曾與志雲劃清界線的廖碧兒得知志雲凱旋回歸時，即緊張得頸部通紅兼口窒窒，尷尬得揑一把汗。</p><p>無綫總經理陳志雲今年3月因涉及貪污案，被暫停職務，當日在電視城呼風喚雨的他慘受一沉百踩的滋味，一班受過志雲恩惠及被他力捧的迷雲黨為免招禍，即時變臉齊起飛腳，紛紛企出來反志雲，與他劃清界線，當中獲志雲一手提攜的崔建邦，在志雲出事後即疏遠他。至於敖嘉年當年在電台做DJ時得志雲引薦加入無綫，但敖在志雲落難後即轉投樂易玲門下。</p><p>出事後冷淡拒慰問</p><p>雖然志雲經歷了一段眾叛親離的苦日子，但風水輪流轉，經過八個月休息後，志雲昨日風騷回無綫復職，被視為叛將的廖碧兒、崔建邦等自然嚇到驚青口窒。<br>廖碧兒今年9月被問到會否致電慰問志雲時，竟冷淡說：「冇喎！」急急與志雲劃清界線，更有指她為保地位，刻意埋樂易玲堆，昨日廖碧兒到中環出席按摩產品活動時，態度就180度改變，當被問到是否擔心被翻舊賬時，廖碧兒忽然緊張，更頸筋盡現及通紅，並扮儍說：「乜嘢舊賬？唔係好明，唔係好知。」有記者指是「復仇」時，她即嚇到口窒窒說：「唔會，大家都係做嘢啫，我一向係TVB嘅人，冇話邊個，我同陳生樂小姐都咁熟，兩個都係TVB工作人員，總之希望陳生身體健康，唔好有壓力，最近轉天氣，會好影響心情同健康。」<br>曾稱呼志雲為「honey」的鄧健泓也被指不念舊情，昨日問他對志雲復職是否感到意外時，他直言沒有感覺，他說：「作為朋友同埋作為我嘅恩師，我戥佢開心，我有sendsms恭喜佢，前幾日亦有約佢食飯，不過除咗戥佢開心外，對所有嘢都冇乜特別感覺，其他嘢唔會覺得奇怪同突然。」鄧健泓強調之前的傳聞都不屬實，他也不覺志雲復職後會令他工作量增加，他重申無論志雲是甚麼身份，仍會繼續視他為朋友和恩人。</p><p>王喜：錫多啲陳生</p><p>雖然志雲被一班叛將起飛腳，但仍有一班死忠愛將力撐，如王喜、陳鍵鋒和古巨基等，王喜由志雲出事前後都瞓身力撐到底，他昨日接受電話訪問時說：「佢復職係總經理，我係演員，一如以往係工作上河水不犯井水，佢有佢做，工作以外大家就係朋友。」<br>王喜力讚無綫今次的「疑人勿用，用人勿疑」的決定甚有智慧，但他寄語一班反雲派說：「以前唔記得錫陳生唔緊要，家錫多啲陳生同公司。」身在上海拍戲的陳鍵鋒戥志雲復職高興，古巨基也在電話中說：「好戥佢開心，恭喜佢呀，我都會打個電話恭喜佢嘅。」<br>除了獲愛將祝福外，志雲的好友及粉絲也十分支持他，昨日志雲返電視城復工時，更獲兩位粉絲舉牌支持。好友羅寶文在中環出席樂施會活動時透露，前晚已知志雲復工，她說：「作為朋友，當然戥佢開心啦。佢各方面已經準備好，佢冇放棄過。經此經歷，佢成長咗，返TVB嘅貢獻只會更大、更出色。」<br>羅寶文謂會和志雲食飯慶祝，又讚他積極及從不缺乏新念頭，問她志雲是否已睇清身邊人？她說：「佢個人唔負面，冇嬲邊個，冇怨邊個，好感恩，感激身邊朋友、老細、fans支持。」　採訪、攝影：溫敏芝、<br>梁錦雯、葉雪、羅德光
</p></body></html>