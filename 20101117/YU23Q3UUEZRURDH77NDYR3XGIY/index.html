<html><header><meta charset="utf-8"><title>CentralWorld內置溜冰場　整容重生</title></header><body><h1>CentralWorld內置溜冰場　整容重生</h1><p>雪：「CentralWorld？乜唔係炸咗啦咩？」冲：「炸你個頭，咁大隻字寫住"NOWOPEN"呀！商場喺9月底重開咗啦！」<br><br>記者、攝影：曾冠輝<br>Model：孫慧雪</p><p>全面大修後八成重開</p><p>無見CentralWorld一排，肥咗又靚咗！不得不佩服，短短四個月時間，工人輪班日夜趕工，慘被毀容的CentralWorld已經執番靚個樣重新開放。目前已開放約原來的八成，都不是當天劫難的重災區，損毀較嚴重的部份仍在修繕，預計明年8月完全重開。眼前這「八成」，其實是因禍得福。商場見反正都要整，不如順便來個大裝修，連未有損毀的部份都能受惠。重開的CentralWorld較以前光猛，多了不少綠化和藝術佈置，還引進了不少新店新品牌。7樓整層更是個美食花園，東南亞美食都可以找到，還有大型超市售賣各式食材或手信。最重揼本，要算是曼谷首個在商場內的溜冰場，花費足足二千多萬港元。細係細啲，不過行到身水身汗入去凉快凉快都幾過癮。</p><p>CentralWorld</p><p>地址：999/9Rama1Rd,Patumwan,Bangkok<br>網址： http://www.centralworld.co.th </p><p><br>踩過凹凸路試過至買</p><p>重臨舊地，第一站唔係乜乜物物潮店，而係體育用品店，是全曼谷最大的一家。Supersports不是齋賣籃足排球衣波鞋咁簡單，偏門到士碌架、潛水，連馬術用具都有。唔止有得買，仲有得試，只因一句：「啲嘢唔試過，點買呀？」除了衫褲鞋着上身，仲有單車，整埋凹凸路面俾你試踩；籃球可以拍兩下，仲有籃球架可以試吓入樽手感啱唔啱；高球桿平時只可以揮一揮空氣，呢度有埋波同布幕不特止，仲有電腦幫你計算埋球速；最精采係可以好似阿雪，潛水fullgear上身，咬埋喉管喺店內扮潛游，嚇到sales走夾唔唞。想睇實況快click入網上睇片！</p><p>Supersports</p><p>地址：3/F,ZoneA<br>網址： http://www.supersports.co.th </p><p><br>翟道翟起家茶檔</p><p>CentralWorld實在太大太多嘢行，足可將人困住一整日。即使累到不能，都仲有teahouse俾你坐坐回一回氣先。KarmaKamet最早期其實在翟道翟起家，擺地攤賣spa香氛用品，賣賣吓賣到開舖，舖頭越嚟越大格調越來越高檔，繼而進駐CentralWorld，都咪話唔巴閉。今天，KarmaKamet最出名已經唔係飲茶，而係無酒精的mocktail，其實都啱，出面熱辣辣飲乜鬼嘢茶，飲杯冰凉的TropicalGingerSky好過，再加件超酥脆ButterWind，作為中場休息的afternoontea啱晒。</p><p>KarmaKamet</p><p>地址：ZoneC,2/F</p><p>啤酒移植上身</p><p>周不時會喺曼谷街邊檔見到印有泰國啤酒牌子的tee，其實統統是盜版貨。與其見人家拎自己嘜頭通街印，不如自己攞番嚟做，印袋印tee之餘再請designer設計自家品牌，實行發展多條水，撈埋時裝。我說的是泰國啤酒Singha。還以為只有簡單印上Singhalogo的tee、totebag等，但原來SinghaLife是SinghaBeer旗下時裝品牌，找來幾位泰國本土頂尖設計師，店裏街頭服或斯文look，恤衫、tee、西裝褸、牛仔褲等全有，全部入型入格唔hardsell。</p><p>SinghaLife</p><p>2/F,EdenZone<br>網址： http://www.singhalife.com </p><p><br>場外隊啤至凌晨</p><p>由朝行到晚，一出商場門口，見五個大舞台liveband熱鬧非常，Roger解話：「泰國人愛喝啤酒，秋天凉凉哋最好出戶外隊啤，每晚唔同地方都有呢種BeerGarden，就好似啤酒節，有得飲仲有liveband睇！」CentralWorld外的BeerGarden算是曼谷的主戰場，並排五家啤酒品牌各據陣營，當然包括Singha。走入Tiger場區，未夠八點已坐滿人，門外冒出一條人龍等位。眼見每枱梗有一大碌冰凍啤酒，足有三公升，成枱人share輪住自斟自飲都幾過癮。過隔籬大象啤仲墟冚，人龍長到差點入咗商場。場上啤酒仲大碌，五公升容量可謂全場最大支嘢，liveband或pop或rock按時上演至凌晨。BeerGarden一直進行到除夕，當晚仲有特別活動玩倒數，一定high爆！</p><p>CentralWorldBeerGarden</p><p>門票：全免</p><p>CentralWorldReopen</p><p>溫馨提示：CentralWorld7樓有一雪糕店，口味多而特別，有Mojito、益力多味雪糕，連紅牛都有，必試！$25/杯
</p><p>TravelMemo
</p><p>持BNO或特區護照免簽證。泰國領事館：25216481<br><br>阿聯酋航空前往曼谷機票$1,837起，查詢： http://www.emirates.com 
</p><p><br>1港元約兌3.9泰銖（文中價錢已折算港元）<br><br>電壓：220V，兩腳扁插座</p><p>泰國<br><br>曼谷<br><br>下周有雲25-33℃</p></body></html>