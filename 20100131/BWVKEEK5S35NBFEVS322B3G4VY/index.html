<html><header><meta charset="utf-8"><title>男生圍：林峯升呢亞太區搵命博</title></header><body><h1>男生圍：林峯升呢亞太區搵命博</h1><p>無綫和四大唱片公司擘面，加入樂壇才三年的林峯漁人得利，忽然捧走《勁歌》亞太區最受歡迎香港男歌星獎，一夜間跟劉德華陳奕迅睇齊。神奇升呢的林峯自知得獎太快獎又太大，但一句「我信TVB」，公司畀乜就要乜，總之有獎就接受，就算網民狂轟名不副實未夠班、得獎區域介乎亞皆老街至太子道西，林峯聽唔到睇唔到，並聲言要搏老命平爭議。　<br>撰文：朱倬誼</p><p>林峯成為出爐《勁歌》亞太區最受歡迎香港男歌星，惹來爭議連篇，雖然四大唱片公司因與無綫紮馬，旗下歌手陳奕迅、李克勤及方大同等唔到冇獎；又雖然林峯拍劇多年在東南亞有知名度，三年前加入樂壇後，論fans數量及聲勢俱勝同期歌手，但總括以其唱歌資齡及歌量而言，攞一線歌手才有資格捧走的亞太區大獎委實詭異，招話柄難免。<br>林峯是今場鷸蚌相爭的漁人得利者，網民質疑他攞獎太快，林峯日前接受本報記者專訪時也認同說：「我都覺得太快，但網民係針對件事，矛頭唔係指向我，我唯一就係跟住嚟點做好音樂上嘅嘢。」被批評未夠班名不副實贏亞太大獎，林峯則說：「我所有嘢都相信公司，當日我喺台上都講咗，多謝TVB咁多年嘅培養，我所有嘢都係TVB畀我。TVB係我第一份工，公司畀我嘅所有嘢，我都會接受。」</p><p>「發夢都冇諗過」</p><p>《勁歌》總選當晚四大唱片公司歌手唔到，但在場有個古巨基夠份量拎亞太獎，網友認為輪到基仔都未到林峯，他認同說：「我都估係咁，但已經唔到我去諗。」有指無綫對林峯愛你變成害你，他則說：「我從來唔諗呢樣嘢，公司不嬲都好錫我嘅。」不過他承認獎太大且拎得太快，他說：「係發夢都冇諗過。」網民取笑他是「亞皆老街至太子道西」的亞太區最受歡迎男歌星，林峯不怒反笑說：「實有人講o架，呢啲事情都唔係第一次，不過今次多人講。我有上網，睇到好多討論嘅聲音，大家討論件事啫。」會否帶來壓力？他謂：「我三年前攞新人獎金獎嘅時候，外面都有聲音。壓力我不嬲都有，我一入行就逼自己行一啲可以磨煉自己嘅路，因為我好清楚，就算做到200分都會俾人講，所以我每一步路都要做到比人多。跟住落嚟我要更加努力、更加搏命、擺更多精力做，唱好啲歌，做好啲戲，命嚟o架！」<br>林峯最想說的是，他對工作有付出有熱誠，但沒有去爭或者走捷徑，這點是性格使然，所以亞太獎不是他爭回來。公司賦予他的，他會接受，他說：「我係屋企長子嫡孫，我由細到大都唔鍾意同人爭嘢，呢個係屋企教育我嘅性格，我有細佬妹，我永遠都係讓。」</p><p>林峯續說：「不過我入行後賺咗一樣嘢：台前幕後有好多好朋友。如果要獎品或者要朋友，唔使諗一定係朋友先，獎品獎項我唔係睇得好重。我唱歌三年，第一年唱歌嘅時候，第一首歌《愛在記憶中找你》比較hit，因為有劇集幫助，但喺公司音樂節目冇出現過。我有問過公司，外面都有播呢首歌，點解公司冇乜宣傳？樂小姐（無綫高層樂易玲）同我講唔想太快，慢慢嚟，一步一步。所以由嗰日開始，我所有嘢都相信公司，公司話我乜嘢時候做乜嘢，我唔會懷疑。公司瞻前顧後嘅絕對比我多，所以公司無論畀機會、獎勵抑或磨煉我，我都會接受。」</p><p>太子爺攞苦嚟辛</p><p>父親林華國在內地從事房地產生意，有夏門李嘉誠之稱，人脈廣身家豐，林峯一出世已經唔憂做，大可印印腳做少爺仔等繼承父業，誰叫他愛唱歌做戲攞苦嚟辛？林峯苦笑說：「我以前拍劇開古裝多，搞到有皮膚病，又敏感又生癬，成日黐頭套頭髮又甩，所有捱嘅都唔敢話畀屋企人知，我唔係驚辛苦，係驚屋企人叫我唔好做，我想用時間證明我係做到，包括我做歌手。等咗咁多年，我終於可以出到唱片，希望對得住自己對得住聽我歌嘅人，雖然老套，但我真係好鍾意唱歌。」
</p><p>「想拍拖但驚瀨嘢」</p><p>曾幾何時，林峯的緋聞排山倒海，但過去一年大幅下滑，來來去去都得一個貌似吳尊的老拍檔鍾嘉欣，林峯說鍾嘉欣見得多：「吳尊未見過，差唔多樣啦。」人到30歲進入媾女黃金期，入行12年的林峯居然唔眨眼說：「我入行以後冇拍過拖，散拖都冇。」冇人信o架，但他堅持：「冇呀，但我唔係基，我係冇間斷做嘢，工作時間比平輩長好多。同埋驚青o架，我唔敢亂咁識人。」</p><p>「當鍾嘉欣係仔」</p><p>12年來遇過無數異性，輕微火花都應撻過吓啩？林峯坦言：「火花一定有，一下囉，都冇機會見到，叫人就你呀？三更半夜不如出嚟飲杯嘢咁呀？」他強調這位火花女不在同一圈子，他說：「同一圈子好少有火花，我分得比較清，我算係理智，我所有嘢都圍繞工作，唔想影響做嘢。我都想拍拖，但??家越嚟越難搵到，如果認真識一個，要幾多時間先可以真正了解我？但我最冇就係時間，咁我點敢求其？驚瀨嘢，唔知頭唔知路，你點知人哋諗乜呀，但現階段有好多嘢可以分散我嘅注意力。」<br>話說回來，近水樓台有鍾嘉欣，識唱歌又識做戲，跟林峯同聲同氣很匹配，但他說：「性格唔啱，我當佢仔。不過我冇完全否定，將來嘅嘢唔知嘅。」<br>如林峯所言做了12年寡仔，5年冇拖拍的鄭秀文是沙漠女，那更dry的林峯一定是龜裂男，他笑說：「寂寞嘅時候咪打機，睇卡通片，買玩具囉。我入行幾年後發覺要有啲細藝，要有精神寄託，朋友話我工作以外成個細路咁，可能以前成個環境keep住要我成熟，成日都諗好多嘢，啲前輩都話再咁落去唔得，於是我開始搵番啲後生仔嗜好，打機睇卡通片《海賊王》、《鋼之鍊金術師》，得閒又執一執屋企嘅玩具display，搞半日，好忙o架啦，所以唔會悶嘅。」
</p></body></html>