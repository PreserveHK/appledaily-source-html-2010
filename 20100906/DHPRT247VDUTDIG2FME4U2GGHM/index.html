<html><header><meta charset="utf-8"><title>周汶錡新寵NicholasKirkwood</title></header><body><h1>周汶錡新寵NicholasKirkwood</h1><p>每個女人都有自己打扮上的堅持，名模周汶錡（Kathy）對鞋子最講究，人人踢拖開工，王菲更人字拖上台，她卻堅持一對鞋代表禮貌、風度，更是造型精粹所在，出街見人，絕對要企理、乾淨、靚靚。歷年穿過的鞋上千對，Kathy近年對OnPedder引入的英國新鞋王NicholasKirkwood，讚不絕口，性感有型、女人味兼好行穩陣的高跟鞋，讓她心動。</p><p>模特兒是潮流指標，名模周汶錡身上總是第一時間可以見到大熱item，如今季的Chanel袋、Céline袋，早早見她揹上，不是sponsor，而是打開銀包入手買，可算是真正捨得買靚衫的本地名模。</p><p>最愛斧頭底</p><p>手袋、靚衫、眼鏡、accessories，Kathy最沉迷鞋、最執着，她說：「可能係屋企影響，我由細到大，都只會見到爹哋着西褲、皮鞋出街，印象好深刻，着鞋代表一種manner。我唔知人哋做法，但着得企理、對鞋光鮮咁出門口，係我嘅堅持，我唔會接受自己着人字拖出街。」<br>拍照當日，陪Kathy開工的，是今季Céline厚木屐立場鮮明，Kathy深信totallook的精粹也在腳上，她說：「着錯鞋好大件事，唔襯啱鞋，成件事就格格不入。」<br>高峯期有數百對鞋，Kathy近年收掣，過百對依然走不掉，去年驚喜發現的人氣鞋王NicholasKirkwood，有型、性感、platform厚底加超高幼跟，火速成為她新寵，她說：「好高，鍾意Kirkwood嘅platform斧頭底，但唔係wedge，係真正女人嘅highheels踭位。最難得係着上腳真係好行，好穩陣。」<br>入行初時追求靚款，現時以舒服好着為先，結合兩者優點的鞋履，最能得Kathy歡心，她說：「設計有趣、有啲graphic、建築美學嘅感覺，同時着起好自在，呢點先係真正令人想擁有嘅推動力。」</p><p>冬選超長靴</p><p>秋冬開季在即，問到新季入貨心水？Kathy嚴選兩大鞋款黑色超長靴和紅色高跟鞋，她說：「長過膝頭嘅黑色長boots，襯任何顏色skinnyjeans、tightpants都得，一着就好型格；今個冬天大熱紅色高跟鞋，我覺得配同樣hit嘅leatherpants或者casual少少嘅croppedpants，靚得嚟女仔又型。」</p><p>率先睇KeithHaring搞鬼作</p><p>NicholasKirkwood新搞作，是以已故popart大師KeithHaring的作品推出限量NicholasKirkwoodxKeithHaring系列，真品今月中在倫敦時裝周現身，但中環OnPedder今個月就有設計專區，披露這批設計搞鬼、用上KeithHaring著名人形公仔做鞋跟、鞋面等的系列。</p><p>從頭到腳皆創意</p><p>現年29歲、來自英國的NicholasKirkwood，畢業於設計師搖藍CentralSaintMartin，曾任帽王PhilipTreacy助手，05年春季推出自家鞋履系列爆紅，2010秋冬新鞋貫徹經典流線設計，加入矜貴魔鬼魚皮、眼鏡蛇皮等。<br>NicholasKirkwood日前來港接受訪問時說：「秋冬靈感來自維多利亞年代，你見到有很多喱士、縛帶元素，整體顏色比較深沉，不過也有鮮明的紅色和粉紫。」他談創作時，依然感恩與PhilipTreacy的工作經驗，他說：「初時設計帽，做到一個時期想跳出去做點其他，發現自己其實頗喜歡鞋，所以開始了。在PhilipTreacy學到的線條、對比及處理手法，對我很有啟發性。」他更透露明年秋冬，將會首次推出男裝系列。</p><p>採訪：DebbieLum<br>攝影：ChanChiLam（周汶錡）、MatthewLam（NicholasKirkwood）<br>髮型：SevTsangofHairCulture<br>場地：OnPedder（新世界大廈）
</p></body></html>