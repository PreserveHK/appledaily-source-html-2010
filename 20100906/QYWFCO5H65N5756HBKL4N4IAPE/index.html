<html><header><meta charset="utf-8"><title>中環在線：郭台銘退休計劃　乖女嫁人先實行 - 李華華</title></header><body><h1>中環在線：郭台銘退休計劃　乖女嫁人先實行 - 李華華</h1><p>工人跌（跌落樓）、業績跌、股價跌，台灣首富郭台銘（圖）當富士康（2038）呢半年真係無乜好嘢發生，嚟緊又有咩跌呢？就係增長跌嘞！郭董喺深圳接受彭博訪問嗰陣自爆，佢就快會將富士康年度銷售增長目標，由十幾年嚟嘅30%降到15%；郭董咁樣講真係嚇親啲分析員，事關佢哋唔認為投資者有心理準備增長會cut咁多嘛！<br>出年就夠秤搞大壽嘅郭董又話，佢可能喺三年內宣佈接班計劃，之不過咁，直到佢個一歲寶貝女嫁人之前，佢都會留守喺自己嘅工作崗位！咁大家不妨幫郭董計一計，假設佢打破新一代遲婚嘅風氣，18歲就走去嫁人，咁郭董最少都要做到77歲！<br>Bytheway，台灣嗰邊流傳緊，郭董老婆又有咗，流傳預產期最快下個月，分分鐘喺10月8日郭董生日嗰日……唔知郭董稍後喺咪又會同傳媒講，等個細仔娶埋老婆先退休呢？</p></body></html>