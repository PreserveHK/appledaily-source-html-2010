<html><header><meta charset="utf-8"><title>敏妮Talk：跟報告王炒股 - 溫敏妮</title></header><body><h1>敏妮Talk：跟報告王炒股 - 溫敏妮</h1><p>踏入業績期，加上經濟好，版版有廣告，所以敏妮同理財版經常要讓路。<br>財經新聞咁重要，讓出版位理所當然，就好似近期睇蘋果財經嘅網上節目「港股王」，新加插咗「報告王」同「國策王」兩個新環節，其中「國策王」提供最新國策新聞，仲有埋分析，最正係附加埋相關嘅受惠或者受累股份，直情係餵埋你食咁貼心。</p><p>發短訊畀貼士</p><p>不過，更加吸引敏妮嘅係「報告王」，呢個環節推出咗幾日，敏妮訂埋SMS短訊服務，發現佢哋發畀訂戶嘅短訊好有參考價值，就好似星期三，敏妮收到「報告王」短訊，話摩根士丹利首次畀海爾（1169）買入評級，目標價睇6蚊，仲撮要咗報告嘅內容，話公司正積極發展農村電器分銷網絡，配合當地市場需求急升。<br>敏妮見摩笛一向幾靈，所以小注跟吓，結果兩日升咗超過半成，既然係小「炒」怡情，所以敏妮亦冇等到大摩嘅目標價，自己食咗糊先，贏咗幾千蚊，當係用嚟計劃旅行嘅旅費。<br>講開又講，大行報告係咪份份信得過又真係見仁見智，一份報告可唔可以動搖到股價，有時好睇間證券行嘅份量，除咗證券行，有時仲要睇埋係邊位分析員出嘅報告。睇開財經版嘅可能都會知，財經界有唔少「星級」分析員，佢哋突然轉views梗有啲原因，所以市場人士會作為參考。<br>除咗星級分析員，股王A仲話，一啲二線都未必入到嘅三線尾四線頭公司，通常冇乜大行會為佢哋出報告，如果突然有大行出份奀豬公司報告，咁就要非常重視嘞。事關大行報告為大戶服務，唔好嘢嘅話大行都唔會嘥時間理，出得通常都有啲嘢。<br><br>溫敏妮<br> http://wanmanli.com/blogs/ </p></body></html>