<html><header><meta charset="utf-8"><title>夠Car事：LS600hLfacelift　換臉回春</title></header><body><h1>夠Car事：LS600hLfacelift　換臉回春</h1><p>魚與熊掌不可兼得？錯！隨住時代改變，科技進步，貪念有權無限膨脹。想有幾百匹驚人馬力但又唔想架車大食？想有老闆車嘅富貴氣派但又怕太過老氣欠型格？Lexus旗艦豪房LS600hL2010年facelift版就合晒要求，混能動力本來就不可小看，facelift更大改泵把、頭燈、鬼面罩等設計，賣相「回春」。兼得魚與熊掌再不是貪，而係要求！<br><br>記者：許維雅<br>攝影：譚盈傑<br>Model：Yu@Puremodels</p><p>夜光珠頭燈搶眼</p><p>經常聽人講「老闆車」，一啲汽車品牌或型號總會被人界定係老闆級車款，而身價過百萬元、貴為凌志豪華房車車系中嘅頂級版嘅LS600hL亦係其中之一。呢啲級數非凡嘅旗艦車款大多比較注重內櫳極致豪華嘅包裝，外形上嘅設計一般只要帶出矜貴氣派、穩重形象便可，簡單啲講，即係似畀司機揸。今次全新推出嘅2010年facelift版LS600hL卻帶畀我另一種驚喜，第一眼睇見呢部小改款老闆車嘅感覺，係比之前年輕唔少。最大功勞，莫過於重新設計嘅車頭，將頭泵把位置重心拉低添動感外，橫欄柵磨砂鬼面罩設計亦夠晒簡約舒適。不過講到最搶眼焦點必定係型格十足嘅一對車頭燈，由HID燈改為LED燈，三盞如夜光珠嘅圓形白光燈，組合成設計獨特嘅低燈，配合埋整體微微向上揚嘅線條、形態特別嘅霧燈、金屬箭頭形側鏡指揮燈等全新設計，單靠燈經已魅力倍增，淨係組燈嘅價錢都足以顯身價，最優勝之處係年輕有活力嘅外形唔會感覺老，即使老闆自己揸車都唔會俾人話似司機先啦。</p><p>有型錶板徹底年輕</p><p>內櫳當然亦有改動，全新添置嘅原裝聲音導航系統兼備高科技智能自動泊車功能，無論S位定L位都有電腦幫你手，老闆唔泊慣車、唔熟路都唔會頭痕，不過導航系統只限英語旁述。此外，重新編排車尾電池亦係一大進步嘅實用改動，輕輕將電池排位推入，就為車尾箱增加70L運載量至370L，與此同時，亦加強電池嘅通風效果，散熱速度快自然更耐用。不過講到最吸引我嘅，始終係一啲令人感覺年輕嘅新設計，好似巨型半圓形液晶體顯示錶板就夠晒有型，創新地將轉數錶及環保指示燈設於兩旁，有關電池等混能資訊於中間，睇得一清二楚，既美觀又實用。稱得上老闆車，之前極盡豪華嘅內櫳設備一概保留，後座氣壓式按摩座椅連Ottoman電動腳靠、DVD影視系統、MarkLevinson環迴音響連19個喇叭等等豪裝玩極唔厭。有埋全四驅防滑差速設計提升安全保障，而高性能、低油耗及低排放嘅環保引擎則可保荷包平安，難怪近年逐漸躍升成為老闆級車款嘅新寵啦。</p><p>最搶</p><p>規格
</p><p>引擎：5,000ccV8及雙高輸出電動馬達<br>馬力：445PS/6,400rpm（連電動馬達總輸出）<br>扭力：520Nm/4,000rpm<br>傳動：8前速自動，四驅<br>售價：$1,790,000（四座長陣版）<br>查詢：25119430（凌志陳列室）<br><br>*價格已扣除環保車稅務優惠</p></body></html>