<html><header><meta charset="utf-8"><title>富豪榜不盡不實 - 左丁山</title></header><body><h1>富豪榜不盡不實 - 左丁山</h1><p>福布斯發表二○一○年度世界富豪榜，墨西哥電訊大亨CarlosSlimHelu&amp;Family以五百三十億美元身家，排列第一，第二是蓋茨，第三是巴菲特，第四是印度Ambani，第五是印度Mittal，香港上榜富豪有李嘉誠（第十四，二百一十億美元），李兆基（第二十二，一百八十五億美元）、新地郭家（第二十八，一百七十億美元），鄭裕彤（第一百○六，六十八億美元）等等。<br>墨西哥呢位富豪斯利姆，早有美國報章詳細介紹，此君是黎巴嫩移民後裔，在墨西哥幾乎獨霸電訊行業，為人節儉，只戴膠手錶，唔買私人飛機，唔要遊艇，坐一架平治房車坐咗好多年都唔捨得換，亦唔住豪宅，只係喜歡雪茄（用得幾多錢吖）與收藏藝術品（另類投資啫，不算消費），成世人唔用電腦，正是發達有個相，最識賺錢，唔鍾意使錢，反而身家幾億美元嗰啲，又話買私人飛機，又話買一隻百呎遊艇。<br>香港人排第十四嘅李嘉誠，當然係香港首富，亞洲首富啦：台灣首富郭台銘有身家55億美元，內地首富宗慶後有身家70億美元，與李嘉誠相差甚遠。究竟福布斯點樣排名嘅呢？一個最簡單方法係從上市公司公開年報中搵到大股東持股量，乘以股價。但福布斯同時亦向一眾富豪發信，請收信人自願性申報私人財產資料，例如名畫、古董、珠寶、遊艇、私人飛機等等，福布斯會同佢計埋身家。據講有人自願申報，但亦有人不願提供（聽講李嘉誠便屬此類），故此福布斯之補充辦法，限於手頭資料唔齊全，好難講話準繩嘅。<br>富豪排名榜係遊戲啫，真正富豪好少會自動現身，數晒家底畀外人知道嘅，因是之故，福布斯之一年一度富豪排行榜可以講係有參考作用，但難以完全服眾，銀行家可能知得更清楚。好多年前，賓架H借錢畀南洋富豪T，攞足磚頭及資產抵押品，但後來睇富豪榜，富豪Ｔ竟係某國首富，亞洲十大富豪之一，不禁大吃一驚。富豪T嘅財務狀況賓架H完全知道晒，所以先至要攞咁多抵押品，佢明知富豪T嘅資產減負債之後，隨時會係資不抵債，但啲富豪榜編輯邊知咁多嘢吖，計死數就將富豪T列入為某地上榜富豪，笑死啲賓架。</p></body></html>