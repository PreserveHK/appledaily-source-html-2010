<html><header><meta charset="utf-8"><title>風水轉運 - 左丁山</title></header><body><h1>風水轉運 - 左丁山</h1><p>今日年初三，例牌節目就係去拜車公，不過車公廟一定人山人海，適逢今年環境好轉，金融海嘯已過，正好到車公廟還神或祈求轉運。但每年此日例必有十萬人以上湧至沙田拜車公，唔想人逼人嘅話，延遲幾日都得嘅啫，譬如年初六、年初九、年十二、正月十五元宵日皆宜祈福，其中又以元宵節（二月廿八日）為星期日，晨早九時至下午三時都係吉時，大把時間畀大家去還神祈福、轉運。<br>講起轉運，馬圈中人久唔贏馬，就會去拜車公。據一位心水清馬友講，今季開始之時，四個馬房──霍利時、胡森、薛達志與鄭偉俊獲馬會分配最新型馬房，就係在○八年奧運馬術賽場地嗰邊，稱為奧運馬房。點知四位練馬師之中，除咗鄭偉俊嘅成績唔錯之外，其他三位南非、德國、英國練馬師嘅成績大倒退，與○八/○九年馬季同期相差好遠。有人話奧運馬房嘅設施太先進，馬兒好吃好住，太舒適嘞，故此上陣比賽就毫不起勁，輸多過贏！但當然亦有人話，奧運馬房係唔係同洋人唔夾風水呀，佢哋應該趁新年到車公拜一拜先至得，霍、胡、薛三位如果仲未去過，都怕要入鄉隨俗嘅嘞，尤其是德國人薛達志㖭，唔好令馬會德國人行政總裁難做吖。<br>沙田風水邊處好，地產經紀有嘢講，大編輯話趁新年去睇吓樓，學吓嘢，好過到處拜年，於是打電話搵相熟經紀預約，經紀對佢講：「新春行大運，不如到沙田行個圈，沙田最好嘅風水樓就係御龍山、銀禧花園、駿景園，對正馬場呢個聚寶盤，一定正，銀禧就舊啲，不如專睇御龍山與駿景園。」哦，原來想sell豪宅，大編輯故意講：「城門河另一邊嘅碧濤花園夠對正馬場啦，又唔見你講。」經紀乾笑兩聲：「一啲客話唔知有冇人種過生基喎！」一聽到種生基，大編輯即刻打個突，覺得都係咪攪咯！惡佬明聽到，為之大笑，因為佢在地盤要掘窿之時，工人齊齊話掘窿唔好聽，改為叫「種生基嘞喂！」</p></body></html>