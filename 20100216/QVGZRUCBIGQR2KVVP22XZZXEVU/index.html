<html><header><meta charset="utf-8"><title>拜車公：5am前11am後　誠心拜車公</title></header><body><h1>拜車公：5am前11am後　誠心拜車公</h1><p>新一代思想開放，初三赤口唔拜年？無人理啦！不過拜車公嘅習俗，男女老幼依然風雨也不改，咁神心，無非都係想新一年順境。拜神就當然要做足功夫唔馬虎，昇龍師傅就千叮萬囑，轉風車要順轉，再帶個大風車返屋企吹多兩吹，就全年順境無甩轆啦！<br><br>記者：許維雅<br>攝影：陳陶鈞<br>Model：Sam@Puremodels、CC<br>鳴謝：華人廟宇委員會、昇龍師傅</p><p>準備篇<br>香燭衣寶有學問</p><p>希望得到車公保佑新一年心想事成，新正頭開個靚運，當然唔係人去你又去湊熱鬧咁簡單，求祈亂拜就不如唔好去喇！因為拜神都有學問，正如今日教大家拜車公嘅玄學顧問昇龍師傅所講，要做足全套做得正規都有學問，好似一大堆五顏六色嘅衣寶係乜，師傅逐張解釋都搞到我頭昏腦脹。所以都係叫師傅教路，等我哋嘅事前功夫都唔馬虎，因為做錯等於無拜過o架！</p><p>1.車公衣寶唔少得</p><p>傳統拜車公要準備三牲（現代人一般用豬、雞及魚）、四果（蘋果、橙、提子及蕉）、祭酒、糖果、香燭及車公衣寶，不過今日萬人空巷，太多祭品不但論盡，亦根本好難搵地方放祭品，所以一份足料嘅車公衣寶就最緊要喇。大家可以事前到香燭舖買定一份車公衣寶，當中包括車公衣、百貴人、長祿貴人、富貴袋及百解等，其實班香燭舖大哥大姐會識幫你執。想再多花心思表誠意嘅話，不妨加添一些元寶，千祈唔好執漏三支大香及一紮細香呀。</p><p>2.針對所求一擊即中</p><p>要分得再仔細點及有清晰目標嘅話，其實可以加多份針對所求嘅衣寶，好似求學業用文昌衣寶、求財運用財神衣寶、求健康用平安衣寶等。</p><p>3.立體車公卡多一份庇佑</p><p>若然唔夠時間準備，去到車公廟都一樣有得買，一份份執好晒不同大細嘅車公衣寶套裝，價錢由$28至$88不等，買平買貴就隨心意便可。於車公廟買嘅，會附送一張全新推出嘅立體車公卡，拜完神可留作保平安，唔想要嘅話，衣寶套裝可以減$20。</p><p>行動篇<br>拜神有序　須轉風車</p><p>買了衣寶準備出發，謹記以下步驟，睇清楚貼士，拜神順利有個好開始，自然新一年都可以順順利利啦！</p><p>1.入廟前買定風車</p><p>準備好香燭衣寶都好，入廟前記住買定個大風車，昇龍師傅教路：「拜完神，拎個風車喺啲香火上面轉幾個轉，可以消除雜氣吸靈氣。」廟內有不同大小、不同款式嘅風車售賣，最貴嘅要$888，有成個人咁高，最平就$20有交易，五顏六色個個吸引，我就最鍾意全金色嘅大風車，夠晒耀眼。</p><p>2.姓甚名誰寫清楚</p><p>點香前有三件事一定要做，第一當然係洗手以表尊重，第二就係將衣寶一張張分開，叠埋一大堆嘅話，根本化唔到，最後就係要寫清楚姓名、出生日期（最好寫農曆啦）及地址於百解衣之上，等車公知道你係邊個同求咩。</p><p>3.點香有人幫手</p><p>兩旁設有點香區，大班工作人員會幫手點香，不過就要添香油，$10、$20隨心便可。唔想逼埋去排隊嘅人會自己帶火機點，但為安全起見，廟內不可自行生火點香。</p><p>4.上香留三支</p><p>點完香可以去正殿前嘅香爐區上香，先上三支大香，最正確嘅方法係放於額前嘅正中位，拜三下。跟住誠心對車公講你係邊個、想求甚麼、年尾會來還神等說話，跟住再在其他香爐各上三支細香，記住留三支帶入正殿先上。可將自己買嘅風車於香爐上順時針轉三個圈沾靈氣，昇龍師傅提醒大家：「按照今年流年，風車帶返屋企放喺今年最旺嘅西北位最好。」</p><p>5.轉風車要順時針</p><p>至於最後指定動作梗係打天鼓報到、轉風車改運，唔少人認為轉風車係往年好運就順時針轉；相反黑仔就要逆時針轉。不過昇龍師傅卻有另一番見解：「拜神祭祀永遠只會向順時針嘅方向做，我建議大家轉風車都係順時針較好，取其新一年順風順水嘅意頭，逆時針始終有點不順之感。」</p><p>6.求籤化寶隨心</p><p>基於環保，車公廟唔會畀你自行化寶，廟內設有聚寶車，善信只要將車公衣同元寶放入去，職員自會代勞。唔放心嘅話，自己帶返屋企化都得。求籤當然都係隨心，師傅話無特別事要問就可以唔求。想求籤嘅話，要去解籤處借籤筒，請準備按金$20。$5換一張籤紙，想有人解說嘅話，$10解一支籤。</p><p>紀念品推介</p><p>Check清楚<br>記住好時辰</p><p>拜車公唔同上頭炷香，唔使鬥快，今日最佳嘅拜神時辰係今早5時前及早上11時至下午5時。當然以上香時間為準啦，所以記住預計排隊入廟及點香時間，因為年年警察都會封路控制人流搞到大排長龍，小心錯過好時辰呀！
</p><p>搭車揸車認清地點</p><p>搭車去嘅，當然係港鐵最方便，記住於大圍站落車，唔係車公廟站呀，大圍站B出口出發，最快約5分鐘左右即到。揸車去嘅話，廟隔籬嘅咪錶位到時應該封晒，最近都要去到愉景花園旁邊，不過只有數個車位，應該有排等喇！其次大家可以考慮大圍站旁有個露天停車場，每小時$7，希望今日唔會坐地起價啦！廟對面嘅新翠邨停車場就肯定鐵價不二，每小時$13，行去廟大概5至10分鐘左右。</p><p>車公廟今日開放時間：<br>昨晚開始通宵開放至今日（2月16日/初三）下午5時30分</p><p>車公通識</p><p>據說明末崇禎年間，新界各地疫症肆虐，後有人查史書發現宋朝有位車大元帥，除了平亂有功，更能遏止疫症。沙田村民於是請人打造車大元帥像，在沙田建車公廟，疫症果然立刻受控。村民為感激神靈，便定下每年車公誕拜祭車公嘅習俗。不過車公誕其實唔係年初三，而係年初二，之不過後來好多人認為初三係赤口，不宜拜年，大家就於年初三拜車公，因而慢慢變成習俗。</p></body></html>