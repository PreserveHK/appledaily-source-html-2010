<html><header><meta charset="utf-8"><title>大家利是</title></header><body><h1>大家利是</h1><p>紅色炸彈人人怕，紅封包就多多益善。細個流行富格林金幣，摸到硬嘢以為有金執，點知只係朱古力金幣；到你大個派利是嗰陣就知派錢幾肉赤。查實利是個餡唔重要，最緊要係嗰份祝福，正如粵語片時代謝賢胡楓喺《難兄難弟》窮到用「當票」做人情，同樣紅封包入張麥當當禮券同西餅券甚至便利店coupon都得，畀嗰個開心收嗰個難忘。想收大利是，綜觀以下藝人寶貴經驗，三個字：問老闆！<br>祝大家過番個肥年！<br>撰文：卓寶花、何慧斯、楊潔雯、王崇穎</p><p>Q1：獲得最大銀碼利是？<br><br>Q2：預備封利是的銀碼？<br><br>Q3：最失望的一封利是？</p><p>祝願：脫穎而出　徐子珊</p><p>A1：我淨係收過屋企人嘅四位數字大利是，其他人未試過。<br><br>A2：今年預備咗五位數字封利是。<br><br>A3：冇試過有不愉快經歷喎。</p><p>祝願：生龍活虎　張可頤</p><p>A1：收最多嗰次係屋企人畀，唔記得幾多喇。其實收利是係一個意頭，幾多都冇所謂。<br><br>A2：今年都要預幾千蚊嚟封利是，一定要封畀今年照顧過你幫過你嘅同事同朋友。<br><br>A3：我自己就冇乜唔開心經驗喎。新年都係開心嘅，收幾多都冇所謂。</p><p>祝願：中六合彩　吳卓羲</p><p>A1：我收過最大封嘅利是，係新年去登台，收老闆畀三萬蚊利是。<br><br>A2：今年我都預咗兩萬蚊左右用嚟派利是，而且我封利是銀碼全部平均一樣，唔會大細超。<br><br>A3：西餅券，收利是通常以為一定係錢，點知收到西餅券。</p><p>祝願：虎虎生威　郭晉安</p><p>A1：早幾年試過去登台，咁請我哋嘅老闆就封咗封一千蚊利是畀我。<br><br>A2：都會預五位數字去派畀大家，最大同最細封都係100蚊，反而我封畀我個仔就只有20蚊。<br><br>A3：細個嘅時候試過收財神，咁嗰時生活環境唔好，初初摸到軟嘢以為好嘢啦，點知係財神。</p><p>祝願：人人笑，多錢錢　佘詩曼</p><p>A1：收過一萬蚊港元利是，係媽咪畀嘅大利是。<br><br>A2：每年我都會派利是，攞個意頭。今年我都會照派開工利是，已經準備咗三萬蚊。<br><br>A3：有利是收就唔會失望，就算係收禮券又好，乜嘢都好，我都會開心，所以我未試過有失望嘅經歷。</p><p>祝願：身體健康　鄭嘉穎</p><p>A1：早幾年媽咪封咗封三千蚊利是畀我，其實都係我嘅錢嚟。<br><br>A2：我每年都會預五位數字，最大封一千蚊，最細封都一百蚊。<br><br>A3：小朋友嘅時候當然收過紅紙寫啲吉利說話，之後媽咪話都係心意，意頭嚟嘅。</p><p>祝願：三TSureWin　謝天華</p><p>A1：收過最大封嘅過年利是係金牛一千蚊，係20幾歲時去拜年uncle畀嘅。<br><br>A2：今年會喺拉斯維加斯過年，同太太一共預咗三至四萬蚊派利是，喺美國派美金。<br><br>A3：收硬幣都一樣開心唔會失望，反而第一年派利是就好肉赤。</p><p>祝願：龍精虎猛　陳敏之</p><p>A1：試過美加登台收過幾千蚊利是。<br><br>A2：今年我準備咗一萬蚊用嚟派利是，成日幫我做嘢嘅人梗係會畀大封啲。<br><br>A3：因為收利是而失望咁又冇遇過喎，其實都係攞意頭啫，有得收就開心。</p><p>祝願：情場得意！靚爆鏡！　薛家燕</p><p>A1：收過最大封嘅利是係十二萬八千港元支票，係一間傢俬公司老闆畀我。<br><br>A2：今年同舊年一樣預咗六萬八千蚊港元封利是，另外會準備坡紙、人民幣同馬幣。<br><br>A3：細細個時候收到五毫硬幣，因為當時全部都係收紙幣。</p><p>祝願：龍馬精神　馬德鐘</p><p>A1：收到最多係一個朋友封畀我嘅，有三千蚊咁多，梗係開心啦。<br><br>A2：每年都差唔多，今年都係預幾萬蚊去封利是，都係要派畀同事同朋友。<br><br>A3：記得有一年我派畀羅蘭姐，點知佢呆咗，問我做乜派畀佢，咁之後佢都有收，利利是是。</p></body></html>