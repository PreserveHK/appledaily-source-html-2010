<html><header><meta charset="utf-8"><title>外柔內剛Z4　飛甩裙下臣</title></header><body><h1>外柔內剛Z4　飛甩裙下臣</h1><p>男人揀車可以惡形惡相，女士們又如何？斷不能揸架飛雞CivicGT-R，MK飛女味咁濃盞嚇走心儀男士。BMW最新Z4到港，繼續玲瓏線條兼易操控，開埋個篷馳騁公路中，就算未踩盡340匹，一眾麻甩食住塵都甘願吊你車尾做裙下之臣。<br><br>記者：徐影龍<br>攝影：譚盈傑<br>Model：Pinky@PureModels</p><p>年頭先喺底特律首次曝光，估唔到新版BMWZ4咁快就到港。主觀認為，Z4的確好啱女仔揸，首個原因係啱Feel，尤其係一眾女強人、明星、太子女，舞住架巨型蠻牛或大包圍大餐枱辣車，總係覺得格格不入。2010新版Z4，繼續保持玲瓏曲線，接近車身一半長度嘅特大車頭，絕對夠晒型格，頭尾唇改得更有層次兼有跑味，襯番連成一線嘅頭燈及鬼面罩，有股跑車中少見嘅溫柔氣質，整體觀感剛柔並濟，的確係男或女都會一見傾心。<br>新版加入M-SportPackage配件，將軚盤及門檻換晒M系Parts，女士們唔好睇小呢個「M」字，佢喺男人心目中嘅地位，等同你哋見到LV、Gucci同Chanel咁有份量，雖然呢個Logo唔會令架車變快，但絕對滿足到車主嘅虛榮心。</p><p>0-100km/h拍住拉利</p><p>過往軟篷及硬頂版，已統統變成標準硬摺篷，採用兩幅式設計，開閂過程順滑流暢。實地計時，19秒內便可完全開篷，雖然收納摺篷後令尾箱空間縮水，但已足夠你擺下HighTea後嘅Shopping戰利品喇。<br>新版Z4唔只外表有所改變，性能提升更加令人驚喜。3,000cc直六偈，加埋寶馬力谷嘅TwinPowerTurbo，令動力輸出更快更直接，馬力更達到340匹。咁小巧嘅雙門跑車有咁嘅馬力，已經好嚇人，仲要首度配備7速Sport波箱，兼且採用雙離合器，轉波反應快過職業車手玩棍波。0-100km/h僅需4.8秒，直逼林寶拉利級數，掂吓油門已經拋離成班街飛，就算想做裙下之臣都要講資格o架。</p><p>今日即睇全新Z4</p><p>想搶先欣賞最新Z4，或感受其他高性能M系車款，不妨到寶馬喺荃灣嘅M系Showroom參觀試揸一下。<br>日期及時間：今明兩天（10am-6:30pm）<br>地點：荃灣青山道380號1樓</p><p>BMWZ4sDrive35isA</p><p>引擎：2,979cc直六＋Turbo<br>馬力：340hp/5,900rpm<br>扭力：450Nm/1,500-4,500rpm<br>傳動：7速雙離合器+/-波箱<br>售價：$771,000<br>查詢：BMWHK（27145271）</p></body></html>