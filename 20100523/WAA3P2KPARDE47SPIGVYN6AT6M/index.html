<html><header><meta charset="utf-8"><title>泰國半內戰 - 左丁山</title></header><body><h1>泰國半內戰 - 左丁山</h1><p>曼谷著名商場CentralWorld（即Zen所在地）被激進派放火焚毀，令人目瞪口呆，左丁山睇電視新聞，幾乎流淚，傳電郵到曼谷老友，向佢問候之餘，當然問埋最新情況。老友係投資界人物，有啲不吃人間煙火味道，鎮日睇住經濟數據，上網知天下，常識知識雖然廣博，屬於不入世階層。佢即刻覆郵，將曼谷動亂責任完全歸咎於他信極度貪污，以金錢收買及煽動無知群眾，佢又話：「你哋睇電視就覺得驚慌啫，泰國並非外國傳媒講得咁恐怖，我所住地區十分平靜。」<br>蛋頭有如此感覺，並不稀奇，畢竟曼谷讀書人總係鄙視他信一腳牛屎，胸無點墨，只識刮龍追逐銅臭。左丁山睇完電郵唔抵得，再打電話問商家Ｃ，商家Ｃ話：「你千祈唔好過嚟曼谷，仲有排搞，據我所知，東北已有地下戰鬥，軍警疲於奔命，泰國今勻慘矣，死咗咁多人之後，阿披實與開槍派與紅衫軍已成仇敵，無妥協餘地，以後唔係我死就係你亡，城市游擊戰即將展開。」商家Ｃ話軍隊內有不少人收錢，最近有萬幾個戶口俾政府凍結咗，水喉斷絕，於是軍隊轉為聽命，強力清場，而紅衫軍內有不少年輕激進分子，身穿黑衣、騎電單車到處流竄，堅決拒絕年紀大嘅溫和派投降，不惜到處放炸彈及放火，來個玉石俱焚。黑衣軍之彈藥自何處而來，一說係來自軍人出售，一說來自柬埔寨（按：他信仍是柬埔寨經濟顧問），麻煩到極，商界Ｃ誠恐局勢惡化，一發不可收拾，步菲律賓後塵，泰王為了安撫紅衫軍，特別為遭狙擊手射殺嘅紅衫軍領袖（前陸軍）御賜聖水，洗抹遺體，又御賜國家級棺木，以示嘉許。<br>菲律賓在上世紀五六十年代，係亞洲富有國家，飽受美國扶植，教育與經濟一直領先中台港及東南亞，但自從馬可斯出任總統八年（1965-73），不肯依規矩退任而在1972年宣佈軍法統治（martiallaw）霸住總統寶座直至1986年被人民力量趕走為止，菲律賓經濟自七十年代中葉之後，一路走下坡，增長停滯不前，俾四小龍馬泰印趕過晒，成為東南亞病夫，主因就係政治一團糟。1976年之Makati可媲美中環，點諗到以後三十四年停留不動吖，左丁山乃泰國擁躉，好驚呀。</p></body></html>