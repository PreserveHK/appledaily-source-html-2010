<html><header><meta charset="utf-8"><title>南非費Sir　過檔教欖球</title></header><body><h1>南非費Sir　過檔教欖球</h1><p>踢完英超，做乜突然鬧出曼聯教頭費格遜要過檔？唔係，今日介紹呢隻藍光碟叫《不敗雄心》，雖然黑人主角好似費Sir咁，充滿個人魅力，但佢真正身份原來係南非總統！政客教波，仲係欖球，想知佢用乜嘢戰術，仲拎埋世界盃，咁要買隻碟睇喇！<br><br>記者：陳國輝</p><p>aboutthestory<br>26年監後執教</p><p>背景係講1990年嗰陣，當時被軟禁咗26年嘅曼德拉，佢掌握政權，仲做埋南非總統。不過，佢面對最大嘅困難並非經濟、教育或民生，而係種族問題，曼德拉透過欖球比賽，唔單止令呢班白人球隊奇蹟地拎到冠軍，最重要將國內嘅黑人同白人團結起嚟。你仲話運動同政治無關？假嘅！</p><p>奇連伊士活話當年</p><p>查實呢套戲一直以著名導演奇連伊士活掛帥，想知佢點睇種族問題，咁要留意Bonus入面有關佢嘅專訪。欣賞完之後，大家仲可以睇埋電影幕後製作，最爆相信係黑人演員親身探訪南非總統，向佢取經嗰部份。</p><p>黑人黑衫層次豐富</p><p>呢套只係文戲，既無槍戰，又無爆破，音色方面無乜好講。但提到Blu-ray，值得一讚係畫面夠晒細緻，當同時遇着黑人黑衫黑背景嗰陣，層次感仍然分明；而球場內睇比賽呢6萬名觀眾，雖然分不清係CG合成抑或全部搵茄喱啡飾演，但清晰度極好，只可惜筆者部iDTV未去到100Hz以上，當鏡頭由左Pan右嗰陣，出現輕微窒格，但聲明只係硬件問題，與影碟基本上無關。</p><p>由老散變冠軍</p><p>問我邊一部份最好睇？如果講劇情，梗係睇總統用邊一套方法教波最精采！佢唔識戰術，甚至欖球係點玩都未知，點樣教到班波牛由老散變世界盃冠軍，相信係內容最正部份；但如果想睇動態嗰面，就數到尾段每一輪比賽；特別一提係，當老麥準備打終極決賽之前，天上突然有架民航客機，正面衝向球場，片段雖然得一分鐘，但係勁得人驚，究竟之後會發生咩事，係咪重演「911」事件？咁就要賣個關子。</p></body></html>