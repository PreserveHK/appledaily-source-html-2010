<html><header><meta charset="utf-8"><title>消費blog：海洋公園哈囉喂$1844包車食住玩</title></header><body><h1>消費blog：海洋公園哈囉喂$1844包車食住玩</h1><p>小妹近年都有去海洋公園喪玩哈囉喂，每次喺金鐘搭巴士去公園，條人龍都打晒蛇餅，玩到散場夜麻麻又要排長龍搭車返屋企，又攰又掃興，提早走又唔夠盡興。今年有啲唔同，因為位於公園附近新開嘅南灣海景酒店，同海洋公園合作舉辦「型南．驚嚇夜」住宿優惠，包車包住包食包門票，每房價$1,844，客人唔使趕車返歸。<br>酒店公關老友David話，套餐包一晚住宿，公園「十月全城哈囉喂」至尊成人門票兩張，可以利用快線入口進入所有猛鬼項目，同埋酒店LISCafeandBar$500餐飲回贈，「酒店仲安排專車來往酒店同海洋公園，玩完返酒店瞓餐飽」。</p><p>帝樂文娜公館有嘢玩</p><p>David賣花讚花香話呢個package超值，佢話兩張至尊門票要$860，計埋$500餐飲回贈，房價只係$484，「平時一晚房價要$800，差唔多半價入住」。佢又話，$500餐飲回贈，足夠二人自助早餐同埋半自助午餐，唔使再加錢食嘢。致電：39688838查詢。<br>此外，尖沙嘴帝樂文娜公館都出咗啲萬聖節經典電影TheRockyHorrorShow主題套房，間房佈置成呢齣戲嘅場景，問你驚未，每晚房價$3,888，包括酒店TheRockyHorrorShow萬聖節慶功派對入場券兩張同紅酒1支。查詢：37638880。<br>電郵：mailto:shoppingjing@appledaily.com</p></body></html>