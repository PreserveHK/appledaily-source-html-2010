<html><header><meta charset="utf-8"><title>兩代Predators　5.1聲鬥刀．劍．槍</title></header><body><h1>兩代Predators　5.1聲鬥刀．劍．槍</h1><p>呢期經典角色興復活，好似Predators早幾年就同Aliens合作，至於7月上畫嘅《鐵血戰士S》本周極速出碟，劇情啱唔啱胃口因人而異，但兩代Predators隻揪，加埋刀劍槍等武器出齊，搭上DTS-HDMA5.1，試聲一流！<br><br>記者：陳國輝</p><p>紅光綠血搶爆鏡</p><p>邊個話睇《鐵血戰士》要見血先算精采o架？好似劈甩頭、斬斷手、刺穿心臟呢類殘酷核突鏡頭，實情大把貨，只係血肉模糊嘅畫面比較少，並非劇情上缺乏打鬥場面，而係Predator的血根本就唔係紅色！<br>追開無理由唔知，無論新舊Predator都好，身上流嘅依然係螢光綠血液，呢次喺全高清顯示下，直頭應用靚去形容！咁似乜？就好似《阿凡達》戲內晚上嘅森林螢光植物，色澤鮮艷搶鏡；想睇多啲視覺效果，亦可留意Predator向人類發射頭頂嘅紅色激光，效果同樣咁Sharp，至於人像膚色、暗位等畫質，呢隻碟整體表現幾好。</p><p>前段好瞓　後段好炸</p><p>你又諗，睇得呢類片，如果唔打足全場點收貨！若然抱呢個心態欣賞《鐵血戰士S》，你可能會失望。老實講，睇劇情一定無佢份，之但係真正打鬥時間有幾長？數埋手指，大概有70分鐘；特別一提，首25分鐘絕對係「廁所位」，無交打不特止，連Predator身影都未見過，只交代呢班僱傭兵係點嚟，悶到想瞓；好彩戲肉喺之後就發生，睇住人類逐個如何反抗，但依然被殺，重點可以欣賞吓重低音，聽吓刀、劍、槍等不停穿插等效果，感覺好震撼。</p><p>送面具×HotToys</p><p>除咗普通Blu-ray，亦推出咗限量血獸面具版，唔止包裝靚仔，仲有齊三部曲咁多集，再送埋Predator面具畀你，最適合用嚟收藏。另外，你仲可以參加《鐵血戰士S》問答遊戲，隨時有機會獲得HotToys人偶㖭！</p><p>武器靚聲逐格聽<br>AK狙擊出動</p><p>淨係槍械，粗略估計都有6、7款咁多，唔識唔重要，最勁係子彈發出時聲效差異好唔同，扭太大聲小心隔籬屋投訴！</p><p>武士刀比拼</p><p>o架仔唔識死，自告奮勇拎把武士刀單挑Predator，邊個贏輸自己估，但係同Predator把鐮刀互撼，音色勁尖亮。</p><p>斧頭劈腰頸</p><p>搽到一身泥漿嘅安哲倫保迪，揸住把斧頭猛劈Predator，首先係腰，然後到頸，聲效雖然無乜特別，但有血肉模糊嗰種Feel。</p><p>內容簡介</p><p>一班僱傭兵同時被派往異族星球執行任務，點知遇上「終極異種戰士」，更成為其捕獵點心！唯一方法，係搶奪對方嘅太空船，離開星球，之但係呢批所謂僱傭兵，幾乎全部屬十惡不赦嘅死囚及黑幫人士，內訌不斷，令呢場殘酷大廝殺正式展開。</p><p>$199（BD）$639（限量血獸面具版）</p><p>片種：動作<br>格式：BD50<br>音效：DTS-HDMasterAudio5.1<br>特別收錄：從未曝光及刪剪片段、製作花絮、導演及演員訪問等</p></body></html>