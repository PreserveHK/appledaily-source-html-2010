<html><header><meta charset="utf-8"><title>一周兩件：勵晶短炒有得諗 - 錢雋</title></header><body><h1>一周兩件：勵晶短炒有得諗 - 錢雋</h1><p>勵晶（575）有得諗。勵晶最新揸嘅現金連高流動性資產，總值近4.3億（港元．下同），完全無負債，相當每股0.11元，係現價0.27元嘅40%，已經好吸引。而隨着集團就出售准東煤炭項目一事，總代價5.2億元，順順利利係下個月前搞掂，勵晶銀彈庫進一步充裕，肯定成為現金牛企業。<br>而勵晶最新NAV每股0.45元，現價折讓近40%，資源股當中，呢個折讓水位，算係唔錯。勵晶2010年半年度蝕咗近1177萬元，但集團呢期剛公佈，實現投資變現，減持澳洲焦炭商Bathurst部份股份，獲利上5800萬元。照計，全年度已經可以穩賺。<br>呢期所見，細價資源股異動，短炒勵晶，博翻半番到0.4元，都未上到NAV水位。</p><p>蒙古投資殘到痹</p><p>蒙古投資（402）前身明興水務，呢期變身投資搞蒙古礦業，連資產收購後嘅備考NAV每股0.29元，現價0.171元，企喺1年低位，殘到痹，另相對NAV折讓，亦高達40%，相當吸引。再講，呢次收購代價，透過以發行股份及承兌票據支付，但每股作價講緊0.22元，而集團現價，亦係潛緊水。呢轉短打，博蒙古投資上番0.22元，現價潛在回報率29%，亦未有耐上到NAV。<br>錢雋</p></body></html>