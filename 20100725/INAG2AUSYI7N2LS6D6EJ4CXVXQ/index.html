<html><header><meta charset="utf-8"><title>實習生訪問大班 - 左丁山</title></header><body><h1>實習生訪問大班 - 左丁山</h1><p>七月十四日，本欄提過新聞教育基金出版一本新書《一人一故事》，大記者立即來電，話呢本書內容豐富，所有記者都應該買一本或到圖書館借一本嚟睇吓，以資參考及充實自己，佢就推介下列幾段：<br>（一）歷史的一跌，余生口述，張宏艷筆錄。余生在一九六八年加入無綫電視為攝影記者，現在係有線電視首席攝影記者，余生憶述1982年9月24日在北京人民大會堂門外，中外記者雲集，等候戴卓爾夫人與鄧小平開會後出來，希望採訪。余生憑經驗認為站在大會堂門外樓梯底拍攝，鏡頭會靚啲，但可能會錯失戴卓爾夫人如果站在門口發表談話嘅畫面。佢諗戴卓爾夫人身為英國首相，應該唔會在門口講話，決定博一博，站在樓梯底等候，咁就拍攝到戴卓爾夫人落樓梯時跌倒嘅鏡頭及所有隨行人員嘅反應，成為全球獨家嘅歷史性畫面，全世界都問無綫借用該片段。<br>（二）儍子找大班，盧永雄。盧永雄現在係「星島新聞集團」行政總裁，佢憶述1984年在新亞新聞系三年級時在《星島晚報》做暑期實習，財經版採主吳仲賢（已故）叫佢打電話搵滙豐大班沈弼訪問幾句關於銀行公會議息一事，盧永雄收到命令，衝口而出：「電話號碼呢？」吳仲賢話：「問一○八」，盧永雄於是由一○八查問電話搵起，鼓起勇氣打電話搵沈弼，諗住會俾秘書擋駕，點知聽電話嘅竟然就係沈弼，願意接受訪問，講咗半小時㖭，於是造就咗呢位無名小子做咗獨家訪問滙豐大班，寫足兩日頭條，招來資深記者行家不忿氣嘅目光！今日貴為「星島」大班嘅盧總話，不要假定甚麼可以做，甚麼不可以做，誰人不怕面懵懵，勇於嘗試，係採訪成功關鍵！<br>（三）陸錦榮、陳鍾坤（新亞新聞系八二年同學）憶述1983年分別在不同報紙採訪雨夜屠夫（林過雲）案。<br>（四）于品海醜聞的考驗，《明報》老總張健波講1994年10月11日《明報》如何報導老闆于品海之新聞，與老闆頂嘴一事。張健波話自打工第一日起，力行賺兩元儲蓄一元嘅習慣，預備隨時被炒，故此不怕五斗米。此外還有不少「一人一故事」，本欄講唔晒，睇完就知道做記者之酸甜苦辣、喜怒哀樂，及採訪時絞盡腦汁，絕不放棄嘅精神。</p></body></html>