<html><header><meta charset="utf-8"><title>詠春師妹與新馬5系　穩打穩紮</title></header><body><h1>詠春師妹與新馬5系　穩打穩紮</h1><p>十七歲女有靚樣有長腿，識煮餸耍詠春，文武雙全迷死宅男！這位《葉問前傳》小師妹陳嘉桓話坐車要夠伸腳，借來寶馬新5系550i做拍檔，女神加戰車，有齊男人的夢。<br><br>記者：徐影龍<br>攝影：伍慶泉<br>鳴謝：BMWHK</p><p>車廂闊夠伸長腿</p><p>第一眼見陳嘉桓Rose，長長頭髮高高瘦瘦，着住短裙斯斯文文，好難想像她竟能捱苦，學楊紫瓊行打女路線。其實Rose出身於Model界，擺Pose功架十足，一埋位已擺出幾十款迷人姿勢，走入寶馬全新5系最豪級數的550i，看她左挨右瞓，真的好Buy個車內櫳，「我覺得座椅好軟熟舒服，㩒下個掣就可調校角度，車行得快時隔音好好，最啱攤唞聽歌同睇碟Relax吓。最重要係夠闊落，我對腳咁長坐車都幾辛苦，呢架車唔頂頭唔頂腳，令我感覺自在。」當然啦！全新5系用上最高級別的7系底盤，軸距有2,968mm長，就算5個高妹坐晒上車都有大把位剩。<br>
</p><p>踩油狂飆夠穩定</p><p>耍完詠春做完訪問，用架BMW550i送Rose返觀塘。小男人心態，踩深油門爆飛一段，諗住攞番個尾彩，點知小師妹邊有咁易被拋窒，「咁大架車都幾穩定幾快喎，應該有幾百匹。」識嘢！550i用上最新TwinPowerTurbo引擎，馬力達407匹，扭力峯值來得快Keep得耐，千零轉已經有料到，加埋8速+/-波箱，上上落落反應迅速。今日的兩位主角，共通點可算是底子穩紮兼文武雙全，夠晒合拍呢！</p><p>Makingof<br>耍日字衝拳　如裝Turbo</p><p>叫得葉準做師公，功架當然有番咁上下！攝影師為求效果，要求Rose企上佈滿雜草鐵枝的石躉耍詠春。我第一時間搶做紳士，乘機上前攙扶，點知小師妹輕輕彈身，一躍跳上石躉，由問手、攤手到整套小念頭全面耍，毫不姐手姐腳，連環日字衝拳似爆Turbo般又快又有力，有機會同佢拍拖，分分鐘要她保護返轉頭呀！</p><p>BMW550i規格</p><p>引擎：4,395ccV8Turbo<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：8速Steptronic+/-波箱<br>售價：$988,000起<br>查詢：BMWHK（25776168）</p></body></html>