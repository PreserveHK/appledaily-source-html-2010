<html><header><meta charset="utf-8"><title>BuyMeASunday：100個過氣時裝的妙用 - 黃偉文</title></header><body><h1>BuyMeASunday：100個過氣時裝的妙用 - 黃偉文</h1><p>「你啲舊衫去晒邊？」</p><p>沒錯，這是我最常遇到的常見問題，最F的FAQ。<br>稍為認識我的人都知道──邊度都冇去過！──它們大概就是我「惟有孽隨身」的「孽」，的確隨身，因為我幾乎沒有getridof我那些舊衫的能力或勇氣，惟有越搬越大。95年我人生首次離家自住，那個「部屋」差少少夠300呎。我最近一次搬屋是05年，正在住的地方是我「95部屋」×10多少少的面積，如今又幾乎放滿了。而我試過生活在一床一桌的蚊型單位也沒問題，只要給我一張床和一張A4紙大的枱面寫東西便足夠，所以現在這間屋在一張床和一張A4紙以外多出來的空間，都是用來放衫的。<br>另一個熟朋友皆知的非秘密是，之所以身外（衣）物那麼越積越多，乃因我不肯賤讓二手衫，讓我曾經心愛的東西降格為一折貨，你知道10,000元買件衫回來，結果要以1,000元賣出，不代表會為它們找到懂得欣賞的好主人順便過度第二春，更似的下場是，新買家因為那件原價五位數的DiorHommejacket現在一千蚊「咁平」，便不懂珍惜，便「粗着」，當這件衫要皮幾嘢買回來時反而知道愛錫……我其實更寧願送給親朋戚友，因為「送」從來比「賣」高尚有型，只可惜和我身材相若已難搵，同時品味一致的睇怕渺茫過找到適合移植的骨髓。<br>於是……就變成我家咁樣！如今唯一能想到的解決方法是──令自己冇覺得咁guilty！<br>最好是想出「100個過氣時裝的妙用」，以解答那些好奇的塘邊鶴，和自己！<br>如果你的煩惱和我一樣，歡迎加入brainstorm！</p><p>人問：儲埋咁多舊衫有乜用？</p><p>我答：<br>1.幾年後引證自己的前衞──<br>Everythingyoulike,Iliked5yearsago！<br><br>2.亦可……幾年後用嚟引自己笑──點解嗰陣居然會買件咁嘅嘢，仲懶靚咁着出街？<br><br>3.萬一有日家道中落（touchwood先！），淨着呢批舊衫唔使買新嘅，都夠着下半世，分分鐘仲天天一款唔使repeat㖭。<br><br>4.第日愛嚟開主題party時，無論個dresscode係乜嘢年代乜嘢風格，都唔使頻撲出街搵，屋企大把貨，玩吓手sponsor晒全個party所有人都仲得......<br><br>5.買了新衫後，突然想起要配某件特別「了能」的配件才出色，例如一頂粉紅色羽毛帽或紫黃色twotonewingtips鞋……有權搵勻全香港甚至全世界話冇就真係冇，偏偏你自己衣櫃入面就已經有。</p><p>6.將來要來開展覽會！（咩呀，你唔畀我下個月成名呀？你唔畀我出年做埋偉人呀？）<br><br>7.捐給大學、專上學院等教育機構。讀時裝的同學有時還是見過某些款式質地造工的實物比較好。<br><br>8.記錄自己的人生。噢，那年那月那日那場合，我穿過這個，那一年22吋腰呢……<br><br>9.先讓它們遺失在衣櫃中，幾年後某件衫突然走番出來，便有地上執到寶的喜悅。就像在一件幾年沒穿的舊褸袋中發現10封未拆的利是一樣high！<br><br>10.傳給子子孫孫，因為你一直幻想「如果我阿媽有成個collection嘅Chaneljacket或者Hermès手袋傳授畀我就好嘞！」但佢冇，而你的女兒卻將會有！</p><p>11.人人都要用大量的時間和昂貴的價錢去搜羅vintage衫，我卻不用舟車勞頓，家中儲物室已自備古董工場，像人人都尋找好味的醃菜，我家卻懂得自製kimchi一樣自豪……<br>但講開又講，如果我已經擁有過去30年的世界名師vintage之選，為甚麼我每次去旅行時遇見精采的二手衫時仍然會忍不住手呢？<br><br>12.真的想不到其餘88個points了，世上與我同好/同病者請幫拖。<br>但臨尾，我還是有個絕招可出的。如果有人再以「成屋舊衫你想點？」來企圖制止我再置新裝的話，我會跟他說：「2012年你咪嚟問我借衫着！世界末日可能好凍o架！」<br>Textby黃偉文<br>mailto:buymeasunday@gmail.com<br>微博 http://t.sina.com.cn/wymanwong <br>本欄逢星期日刊出</p></body></html>