<html><header><meta charset="utf-8"><title>一車兩格　HondaStream豪得辣得</title></header><body><h1>一車兩格　HondaStream豪得辣得</h1><p>本田Stream賣得，無非一個「貪」字，貪乜？貪佢載得人多，貪佢型過人，仲有貪佢點改都得，你鍾意做華麗一族，佢裝起身嚟好睇得；要佢做街霸，佢又惡得夠嚇人。呢兩架Stream變身後各走極端，一種生活可以有兩種態度，一個車款變出兩種風格，唔奇！<br><br>記者：趙慧敏<br>攝影：譚盈傑<br>Model：Michelle@PureModels</p><p>電鍍閃Look谷貴氣</p><p>以為揸七人車嘅人就一定係玩低調，今時今日，呢個想法絕對錯。睇吓呢部Stream1.8就知道。咪睇佢係上一代款，經過一系列變身大法加工，即時一身高貴Look。可以一身貴氣，全靠用日本Garson改裝零件同套件作內外大裝身。要知道，Garson一直以豪味見稱，一個咕閒閒哋都要幾嚿水，成車搞晒，無十萬八萬都唔使諗。部車嘅首個焦點，肯定係豎立喺車頭嘅羽毛形閃石Garson標徽，成部車即時貴氣升級。另外，頭尾泵把、裙腳都經大改特改。電鍍裝置係升呢指定動作，除咗好閃嘅鬼面罩，車身內外都用上大量電鍍飾件，甚有BenzEClass嘅味道。不過最討我歡心嘅設計，反而集中喺車尾，擾流器設計獨特夠搶鏡，而排氣系列無改裝，但加咗喉套，顯得勁度十足。車櫳典型日本豪氣，座椅套，窗簾清一色D.A.D出品，加上其自家設計嘅水晶標誌，坐喺車度，仲以為自己揸緊大班車。</p><p>改裝清單</p><p>全車Garson電鍍包圍、鬼面罩、車尾擾流器及排氣喉嘴$30,000<br><br>Garson大電鍍胎軨$20,000<br><br>全車座椅套$10,000<br><br>車頭Garson標誌$1,500<br><br>車廂窗廉及其他配飾$15,000<br><br>合計：$76,500（價格隨日圓滙價浮動）<br><br>查詢：日本仁（ http://www.jpy.com.hk） <br></p><p>周身碳纖扮街霸</p><p>要斯斯文文嘅Stream扮富貴，固然難度唔高，不過原來佢一樣有潛質變身做惡霸，用上唔同風格嘅改裝套件，家庭味消失，街霸本色出晒！又睇睇呢部Stream2.0。要做真正嘅狠劈街車，當然無佢份，但型格一定搭夠。提升殺氣嘅主力係日本嘅無限配件加催谷跑味熱選——碳纖組件。車頭用一大塊碳纖頭冚搶鏡，擺到明玩跑格。泵把、擾流器當然唔少得，排氣喉亦改為粗喉，隆隆聲響通街，盡收先聲奪人之效。不過車主講明，最落本係迫力套裝，單係套煞車鋁合金卡鉗，已經萬萬聲，仲有嘅係鋁合金前後頂Bar。要做街霸，開車反應慢過人又點得？所以除咗外觀，實力點都要有所提升先啱數。</p><p>改裝清單</p><p>碳纖頭冚$6,800<br><br>頭唇$2,800<br><br>擾流器$3,800<br><br>鋁合金卡鉗$38,000<br><br>HKS避震$13,000<br><br>i-Plus點火coil$1,600<br><br>Summit鋁合金頂Bar全套$6,000<br><br>18吋鋁合金胎軨連輪胎$11,600<br><br>PowerCable電子增壓線$1,200<br><br>DSIS點火放大器$3,800<br><br>合計：$88,600<br><br>查詢：Spec-R（23628007）<br></p></body></html>