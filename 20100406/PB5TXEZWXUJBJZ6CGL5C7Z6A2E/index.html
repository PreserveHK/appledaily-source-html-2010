<html><header><meta charset="utf-8"><title>《歲月神偷》導演拍華工血淚史任達華減30磅美國起鐵路</title></header><body><h1>《歲月神偷》導演拍華工血淚史<br>任達華減30磅美國起鐵路</h1><p>擅拍催淚小品的導演羅啟銳，近日憑港式情懷作品《歲月神偷》賺人熱淚，他早前表示查實《歲》片劇本多年前已寫好，又指家中櫃桶還有多個劇本等待開倉，昨日他透露最快今年暑假便會開拍另一懷舊電影，講述百年前華人被賣豬仔過埠到有舊金山之稱的三藩巿起鐵路的血淚史，由愛將任達華孭飛。任達華為表誠意，昨日主動提出願減30磅扮演鐵路工人。</p><p>羅啟銳和張婉婷這對電影孖寶打造的懷舊片《歲月神偷》，近日揚威海外，今年初在第60屆柏林影展摘下新世代組別最佳影片水晶熊獎，該片以60年代的香港為背景，導演羅啟銳以自己的童年故事為題材，榨乾觀眾眼淚，票房截至前日已收1,850萬，如此佳績為羅啟銳注下一支強心針，他昨日透露暑假後會再開拍新片，以百年前中國人被賣豬仔到美國舊金山起鐵路做題材，並鐵定再找《歲月神偷》男主角任達華擔大旗。</p><p>劇本存倉底20年</p><p>據知張婉婷和羅啟銳早於1987年與周潤發和鍾楚紅拍完電影《秋天的童話》後，已有意再邀二人參演以中國人到舊金山起鐵路為題材的作品，可是當年資金有限，該劇本只得暫時存倉，想不到一存便20多年。<br>近日羅啟銳憑另一倉底貨《歲月神偷》省靚招牌後，雄心壯志的他信心大增，決定開倉斥資約8,000萬港元開拍這齣講述華工血淚史的電影，其實早年吳宇森也曾透露有意拍攝同類電影，並表示有意找周潤發和荷李活明星尼古拉斯基治（NicolasCage）合演，無奈全片要耗資過億美元，劇本一改再改，加上資金出問題致電影開拍無期。<br>如今羅啟銳挾《歲》片強勢反超前吳宇森開拍以華工為題材的電影，但內容與吳宇森的題材有別，他昨日在電話中說：「其實劇本好多年前我已經寫好，內容係講一百年前第一代中國人去舊金山發展，主要係圍繞幾個男人開天闢地嘅故事。故事背景會係鐵路工人，但起鐵路嘅血淚史唔係我部片嘅主線，我會sell呢班男人嘅手足情深，仲有溫情一面，男主角會有一段可歌可泣嘅愛情故事。」羅啟銳指美國百年前若沒有華工起鐵路便沒有今天，大讚這班居功至偉的華工值得表揚，他說：「我覺得佢哋係真英雄，好勇敢同有尊嚴。」<br>選角方面，羅啟銳表示經多年思量，加上拍攝《歲》片後與任達華惺惺相惜，故新片男主角屬意由華仔擔綱，其他角色則有待再挑選，他說：「華仔嘅演技已達爐火純青，佢每個角色都用心演繹，我同佢傾過新戲嘅嘢，佢話好有興趣，我當然預佢一份。」<br>由於覺得到美國實景拍攝會令電影較有說服力，羅啟銳謂新片已決定到三藩巿和內地取景，他說：「未落實開拍前我已經去過美國睇景，家再搜集多啲資料，遲啲會再去多一次，外景費用較高，籌備功夫一定要做足啲，我諗呢套片最少要七、八千萬先得。」他又表示不排除會再起用新人，順便為影圈栽培新血。</p><p>華仔稱片酬冇計</p><p>目前身在內地開工的華仔也直認恨演華工，他昨日在電話中說：「我等導演通知我開工時間，如果我演呢個角色，我會自動減20到30磅配合角色，因為嗰個年代嘅人好捱得，體形好瘦。」又笑言希望再跟吳君如做銀幕夫妻，他笑說：「我瘦咗30磅畀君如啦，最好佢增肥扮我個肥老婆。」<br>華仔更拍心口指片酬冇計，他隔空向羅啟銳承諾說：「演員拍着好導演，享受拍攝過程嘅樂趣大過晒金錢。」對於華仔的支持，羅啟銳表示感覺窩心，他肉赤地說：「華仔本身都好fit，我諗佢瘦10磅好啦，30磅會太瘦。」採訪：比華利</p><p>話你知：《歲月神偷》名利雙收</p><p>由羅啟銳執導、張婉婷監製的電影《歲月神偷》，如今仍在上映，該片截至前日已收1,850萬票房，成績驚人。《歲月神偷》除贏盡票房和口碑外，更奪得多個大獎，包括在德國柏林影展奪得最佳電影水晶熊獎，成為首部膺此殊榮的港產片。另一方面，《歲》片上月在香港導演會春茗中連奪三獎，包括李治廷奪男新人銀獎、推介電影和傑出導演獎。<br>此外，《歲》片在本月舉行的香港電影金像獎中獲得六項提名，包括最佳男主角（任達華）、最佳女主角（吳君如）、最佳編劇（羅啟銳）、最佳新演員（李治廷、鍾紹圖）及最佳原創電影歌曲獎。</p><p>娛樂資料庫：導演編劇監製一腳踢</p><p>將開拍華工電影的「銀壇神鵰俠侶」羅啟銳和張婉婷，自84年合作拍攝電影《非法移民》起，至今一直合作無間，雖然產量不多，但每套電影均由他們親自編導，不過眾多作品多由張婉婷執導筒，羅啟銳則主力編劇及監製。<br>其實羅啟銳曾表示一直想做導演，可惜人力資源不足，加上張婉婷有她喜歡的故事要拍，故他惟有ladyfirst。直至88年羅啟銳初試牛刀，執導《七小福》即揚威台灣金馬獎，導演功架獲肯定。羅張二人默默創作朝夕相對，居然從未試過遇上分歧，張婉婷嘗試解畫：「因為創作係好理性、要用嚟分析，唔係嗌交。」
</p></body></html>