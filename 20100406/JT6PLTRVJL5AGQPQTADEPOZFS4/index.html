<html><header><meta charset="utf-8"><title>日版首玩分體手機　遙控傳情</title></header><body><h1>日版首玩分體手機　遙控傳情</h1><p>o架仔手機可謂創意無窮！NTTdocomo首季「時裝騷」，就誕生全球第一部可分體嘅滑趟式手機F-04B，由Fujitsu生產。你可能會問：手機分體後有乜特別用途？實情SellGimmick居多，但講到追女仔，佢又幾耍家，如暗Send短訊、二人Share講、雙人自拍等，總之一機兩味，花臣多多！<br><br>記者：陳國輝<br>攝影：王文忠<br>Model：Algie、阿聰</p><p>一部手機二人共用</p><p>都知你對「分體」概念矇查查，F-04B其實只用一張SIM卡，得一個號碼，簡單啲講都係一部手機啫！所謂「分體」，係指屏幕與鍵盤部份可拆出分離，並以藍芽技術連接，獨立操作，再解釋，即係屏幕屬於主機，QWERTY就係分機喇！<br>你一定好關心點可以遙控傳情，最簡單方法就梗係SMS啦！QWERTY下層有個訊息Icon，㩒入去就可以直接輸入文字，最特別係，原來F-04B本身預載咗中文字庫，除咗睇到，仲可以輸入中文字㖭！雖然，佢大部份都提供簡體中文，但在日本機之中已屬相當罕見。</p><p>10m遙控影合照</p><p>一招可能滿足唔到你，不如再教你點樣遙控拍攝啦！手機分體之後，可利用鍵盤側邊嗰粒Shutter掣，遙控手機影相；例如當你發現玩單手玩自拍時，影唔晒兩個人就可以用呢招，屏幕連鏡頭部份就好似DC一樣Set好位，而鍵盤部份就立即變成遙控Shutter，但要留意藍芽連接只有10m範圍！<br>除咗影相，鍵盤部件仲可以當分機使用，例如傾傾吓電話時，你可以喺主機屏幕上點選「VoiceSwitch」，接住就可以拎部「分機」講喇，不過當手機分離後，電池用量亦相對減半，要就住用！</p><p>Profile</p><p>制式：WCDMA/GSM三頻<br>體積：114×51×20mm<br>重量：約169g<br>屏幕：3.4"輕觸芒<br>通話時間：300（接合）/160（分離）分鐘<br>備用時間：320-600（接合）/150-250（分離）小時<br>主要功能：10m藍芽遙遠控制、QWERTY鍵盤、1,220萬像素鏡頭、內置體感遊戲、支援microSD<br>顏色：黑、白<br>查詢：三禾電氣（23740618）</p></body></html>