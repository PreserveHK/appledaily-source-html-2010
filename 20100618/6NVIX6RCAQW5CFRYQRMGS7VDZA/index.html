<html><header><meta charset="utf-8"><title>青心直說：歐洲掃貨最佳時機 - 胡孟青</title></header><body><h1>青心直說：歐洲掃貨最佳時機 - 胡孟青</h1><p>內地客端午節小黃金周盡情來港澳消費，消費零售濠賭股借勢爆上；民企都唔執輸，為資金找出路，唔敢炒樓炒豆炒大蒜，惟有走出去買嘢，仲越買越有建設性。<br>內地最大綜合民企復星國際（656）入股法國著名上市旅遊集團地中海俱樂部（ClubMed）7.1%股權，成為最大戰略投資者之一，雙方未有透露作價，但以公司昨日市值3.85億歐元（約37億港元）計，7.1%只不過2.62億港元，佔復星市值不足1%，但背後象徵意義卻不小。<br>香港人對ClubMed應該唔陌生，公司目前喺40個國家及地區擁有80座度假村，今年首季業績扭虧為盈，截至4月底止半年賺300萬歐元。</p><p>復星拓度假村有遠見</p><p>不過賺埋都唔夠蝕喺冰島火山灰一役，航班停飛嚴重影響生意，這亦是中國資金成功入股的主要原因。歐洲公司保護主義冇咁大，ClubMed仲高調宣傳呢個中國概念，頭炮係同新濠國際（200）旗下中國度假村（MCR）合作，投資10億元人民幣喺黑龍江亞布力打造中國首家五星級山地滑雪度假村。公司夥伴係內地最大信貸評級機構中國誠信信用管理（CCL），穆迪持股49%，CCL最近透過子公司WHL私人配售帶隊入局，何猷龍辭任MCR主席，日後WHL及MelcoLeisure將持有MCR約49.4%及28.7%權益。<br>ClubMed預期中國會成為集團第二大市場，隨着中國人均收入上升，休閒經濟將成為極具發展空間嘅新興第三產業。入股有助復星於現有醫藥、房地產、鋼鐵、金融等領域邁向多元化與高增值，配合國家發展路向，長遠係極具遠見嘅部署。<br>事實上，唔少內地企業趁歐元平走出去覓食，中央擺明大力支持，近期中國同希臘簽訂協議，豪擲幾十億歐元參與投資航運碼頭、電訊及地產等建設。咁嘅機會唔係時時有，反映中國唔止要利用「走出去」排洪，引導資金流向具建設性項目，更順勢打壓國內炒風，堂而皇之雪中送炭拯救世界，期望結交多幾個真正朋友，順便平衡美元資產風險，因為美國中期選舉前玩嘢機會甚高。<br>胡孟青</p></body></html>