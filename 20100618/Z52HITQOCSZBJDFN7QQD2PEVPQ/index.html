<html><header><meta charset="utf-8"><title>隔牆有耳：中大校友　吹雞護校 - 李八方</title></header><body><h1>隔牆有耳：中大校友　吹雞護校 - 李八方</h1><p>呢期中大校友圈子好熱鬧，連好耐冇聯絡開嘅，都突然透過facebook、電郵聯繫起來。大家咁緊張，係因為下個星期六（6月26日）將會舉行校友評議會會員大會，屆時選出三個新委員，仲會動議討論永久擺放新民主女神像，並要求校方撤回政治中立言論嘅議案。改革派同建制派兩方人馬都磨拳擦掌，有中大校友喺網上吹雞，以南非魔鬼喇叭Vuvuzela咁高分貝，呼籲中大人踴躍出席或者授權校友投票，一個都不能少，寸土必爭。</p><p>六人競逐三個委員空缺</p><p>中大校友兼校董陸耀文解釋，校友評議會係按大學條例成立嘅法定官方諮詢架構，每年都會舉行會員大會。今年罕見有六個候選人競逐三個委員空缺，競爭異常激烈。佢又指近期中大好多爭議，除咗「民女」事件，仲有改制下文學院統一收生，令向來有書院特色嘅藝術系、音樂系等，面臨被打散到各書院嘅問題，呢啲都會喺評議會上動議辯論。<br>有校友透過facebook吹雞，呼籲「中大友出來」，認為多年來呢個校友評議會都被親建制派壟斷，淪為校方管理層啦啦隊，主要功能變成同「有地位」嘅校友聯繫籌款，起唔到監察校政嘅作用，亦擁抱所謂「政治中立」。</p><p>動員校友上網登記出席</p><p>今年嘅會員大會咁受注目，係因為有三個被視為改革派嘅年輕中大人出來參選，希望加強評議會嘅監察功能，令校政更透明化。三個候選人分別係徐淑梅（崇基2002心理學系）、李耀基（聯合2009政政系）同黃俊邦（逸夫2006政政系）。李耀基有學生會同學聯背景，黃俊邦有傳媒經驗，現為香港獨立媒體網嘅編採職員。<br>至於另外三個候選人有中學校長、國民教育基金委員同中大職員，被一啲校友視為親建制派。有中大友分析，三位年輕校友要勝出，需要600票至700票，因此正動員校友上網登記出席會員大會，無法出席嘅，登記完再上網填授權書，可以委託出席校友投票。有校友話，過往呢個會員大會通常只有幾十人參加，今年隨時破紀錄。<br><br>mailto:pf_lee@appledaily.com</p></body></html>