<html><header><meta charset="utf-8"><title>世盃動物園：鄭大世有個靚阿媽</title></header><body><h1>世盃動物園：鄭大世有個靚阿媽</h1><p>近排有傳媒吹捧北韓人氣球星鄭大世嘅媽媽李貞琴好省鏡，我求大俠開頭都好質疑，心諗應該係同北韓啲女新聞報道員差唔多質素。不過，喺睇佢媽媽啲相之後，我求大俠可以證實唔係老吹，真係好掂，仲直頭拍得住喺深夜重播劇《天地豪情》裏面，飾演媚姨嘅甘草演員雪妮。<br>啲球星嚟南非打世界盃決賽周，身邊嘅女人唔係老婆就係女友，但靠兩行眼淚而令全世界都認識佢嘅鄭大世就好唔同；佢不只冇沉迷女色，而且仲好孝順，請咗媽媽嚟幫自己加油。家陣喺日本名古屋住嘅鄭媽媽，同埋20幾個都係喺日本定居嘅北韓親友，早喺6月13號就到咗南非，仲話喺3場世盃分組賽都會入場睇波，坐喺觀眾席上為囝囝打氣。</p><p>唔似6張嘢同o靚妹有得揮</p><p>禮拜二北韓喺「死亡G組」輸1:2俾巴西場波，鄭媽媽梗係有入場，而且扮得好靚，披住一條印有鄭大世個名嘅圍巾，望落去仲唔似有成59歲，仲一啲都唔輸蝕俾身邊嘅年輕女粉絲。計我求大俠話，鄭媽媽個樣真係幾掂，話係韓星都隨時有人信，如果韓劇《一屋叉燒的家庭》有球場版，電視台真係可以考慮搵佢嚟做女主角。<br>鄭媽媽賽後接受記者時話：「我同班親友係嚟睇波。除咗我，仲有安英學嘅媽媽鄭末禮，我哋兩個仲係以球員家屬身份入場㖭。其實喺國家攞到決賽周入場券後，我哋就開始計劃南非之旅，我倆都成60歲人，之後可能再冇咁嘅機會。」</p><p>傳獲車範根搭路投德甲</p><p>對於囝囝喺對巴西嘅表現，鄭媽媽就話：「我為佢感到驕傲。之後我哋仲有兩場分組賽，我會繼續幫佢加油，希望佢可以幫國家打入16強啦！」但鄭大世就喺媽媽面前，俾巴西中場卡卡請佢食檸檬，賽後唔肯同佢換波衫，好彩聽聞南韓名宿車範根幫佢搭路過德甲，算係補番數啦。<br>查實今次唔係鄭媽媽第1次出外做囝囝嘅應援團。之前喺世盃外圍賽嘅10強賽，佢就同現年69歲嘅鄭爸爸鄭吉夫一齊返咗北韓，喺金日成競技場睇對阿聯酋場波，最後北韓仲贏2:0㖭。</p><p>當年今日：18/06/2002</p><p>南韓加時後贏意大利2:1，在這場16強賽爆出近代世盃最大冷門之一。安貞煥（19號）頂贏彈弓人馬甸尼，傷透意軍球迷的心。</p><p>有數講：16</p><p>今屆南非世界盃的吉祥物「Zakumi」周三度過其16歲生日，選擇於6月16日「出世」為因該日為南非的青年節，而「Zakumi」為一隻活潑的豹，其綠、黃色代表着南非國家隊的主色。</p></body></html>