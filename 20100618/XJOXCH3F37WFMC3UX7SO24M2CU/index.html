<html><header><meta charset="utf-8"><title>中環在線：同巨人撐枱腳　3個鐘盛惠200萬 - 李華華</title></header><body><h1>中環在線：同巨人撐枱腳　3個鐘盛惠200萬 - 李華華</h1><p>股神畢菲特拍賣慈善午餐已經做咗好多年，仲越叫越貴，步步高創辦人段永平、神州「私募教父」趙丹陽，都同股神食過飯，仲話獲益良多。今年股神嘅慈善午餐會拍賣，中標價更達到260萬美金。若果有個華人有樣學樣，你估拍賣到幾銀呢？<br>佢係邊個？咪就係內地傳奇富豪「巨人」史玉柱囉！你可能質疑……佢夠號召力咩？我哋先幫佢起起底。話說佢90年代創辦電腦軟件公司，因為咁而成為富豪，但投資起巨人大廈令佢由天堂撻落地獄，97年宣佈破產，一切由零開始。佢後來透過賣保健飲品、網遊同其他投資，唔使十年，賺番過百億人仔。</p><p>拍賣午餐會　滬商人奪標</p><p>史生嘅人生夠晒傳奇，喺為期3個月嘅拍賣過程中，有成268人爭住同佢相聚一刻。拍賣嘅叫價有成683次，最終由上海商人蘇彥彬用200萬人仔奪標。你估蘇生同巨人食飯嗰3個鐘會傾啲咩？原來佢除咗仰慕巨人獨特嘅商業行銷模式同市場運作經驗外，仲話自己有份投資計劃想向史玉柱推薦。至於諗到呢個「名人時間拍賣」嘅，係央視《贏在中國》前製片兼主持王利芬，佢亦大方承認，呢個創意係嚟自股神嘅午餐拍賣！<br><br>李華華<br>mailto:LiWaWa@AppleDaily.com</p></body></html>