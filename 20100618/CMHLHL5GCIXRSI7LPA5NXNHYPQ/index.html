<html><header><meta charset="utf-8"><title>敏妮Talk：家陣定存　短好過長 - 溫敏妮</title></header><body><h1>敏妮Talk：家陣定存　短好過長 - 溫敏妮</h1><p>除咗創興銀行同大眾銀行推出一個月定期存款有1厘息嘅優惠搶客，唔少銀行都推出不同類型定存優惠，例如定存12個月，年息可以超過兩厘。即使所有計劃都係儲蓄，而且至年底有百分百存款保障，風險近零；不過資金有限，優惠花款無限，要揀最抵最着數。<br>慳妹睇完，即刻對年息超過兩厘嘅推廣有微言，因為有關定存息率主要係以該銀行嘅1年期牌價為基準，即係唔夠1厘，至於最後可以超過兩厘，係因為加上額外優惠利率，同現金回贈；不過現金回贈並唔係保證一定攞到，首一個月只係攞到現金回贈嘅一成，至於剩低九成，要等到期前一個月才有。<br>其實，創興嘅一個月定存1厘息優惠，雖然係好短期優惠，且上限得30萬蚊，即係到期收250蚊息；不過只係放1個月，咁啱呢個月個個掛住睇世界盃，股市睇怕都會淡靜為主，都推出得幾合時機。仲有，呢款一個月定存優惠，較其他息率較高但年期較長嘅定存計劃吸引嘅另一原因，係彈性較大。</p><p>穩陣兼有彈性</p><p>歐洲債務危機影響幾深，會否掀另一個金融海嘯，大家唔知，銀行同業拆息幾時再升又係未知數，但近期銀行拆息的確有趨升現象。<br>貸款係銀行最好賺嘅生意之一，但都要自己有錢先可以借畀人，中小型銀行一係向同業借，但同業拆息高，意味成本要增加。咁就惟有用另一方法，吸引存戶放多啲錢喺佢度。如果呢個趨勢延續，會有更多銀行提高定存息率，所以家陣盡量做短期定存，一來穩陣，二來年期短，可以有彈性，唔會因為資金被鎖死，miss咗陸續推出市場嘅其他優惠。<br>溫敏妮<br> http://wanmanli.com/blogs/ </p></body></html>