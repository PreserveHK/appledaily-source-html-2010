<html><header><meta charset="utf-8"><title>06AudiRS4Avant　400匹劈去旅行</title></header><body><h1>06AudiRS4Avant　400匹劈去旅行</h1><p>叫你數Audi辣跑，細路仔都識《鐵甲奇俠》架R8、靚女OL都知有架圓碌碌TT，但車迷會念念不忘每年只有少量到港嘅RS4，連方程式車手陳少權試過後都大讚不絕，仲話06年新款登場時有媒體測試過，當時做出嘅加速表現比拉利F430仲要快！<br><br>記者：徐影龍<br>攝影：楊錦文</p><p>撻番着道火
</p><p>又見識多一個少年車神，陳少權Kennith十幾歲揸小型賽車，98年二十歲仔晉身方程式界，一年後攞埋康巴斯方程式總冠軍、亞洲方程式F2000冠軍，跟手喺法國受訓完，返中國改玩Rally，幾乎乜車都俾佢鬥勻。今日搵佢實試喺香港較少見到嘅AudiRS4，由灣仔上東廊，直指入鶴嘴。Kennith入彎、收Brake快得嚟極順暢，完全係職業車手風範。佢全程輕描淡寫，邊傾偈邊揸車，但我就緊張到唔敢睇咪錶時速。總之做咗幾十年人，從未試過用咁短時間入到石澳。「呢幾年都係玩Rally、小型賽車為主，有時會去TrackDay，職業賽已經少鬥。不過今番重遇RS4，俾佢撻番着道火，街車有四百幾匹已夠好玩，搭埋Audi世界頂級嘅Quattro四驅，真係好正。06年更有媒體實地測試過，據講起步加速仲快過F430。」</p><p>齋玩棍數量少
</p><p>收到風話2011最新款RS4，將喺三月日內瓦車展曝光，但到今日為止，RS4喺二手車界流通唔算多，在港唔夠R8或TT咁紅，主因係齋玩棍波，以及過百萬身價，就算身懷四百幾匹，造型其實一啲都唔「兇獸」，而且到港數量寥寥可數，好似今日呢架旅行版Avant，每年少於10架，噴埋當年Audi廣告力谷嘅彩藍色，更係罕中之罕，二手價起碼貴10萬。今次兩部06年二手RS4一齊登場，一部係旅行版，另一部就係有尾私家車，四年車只行咗萬零公里，內櫳同外殼仍然新簇簇，但車價差不多平一半！二手價六七十萬相當抵玩，只稍嫌全車無乜改裝。</p><p>規格
</p><p>引擎：4,163ccV8<br>馬力：420hp/7,800rpm<br>扭力：430Nm/5,500rpm<br>傳動：6前速手波，四驅<br>當年新車價：約135萬<br>二手價：$738,000（06年車）<br>查詢：FormulaWon（31102718）</p></body></html>