<html><header><meta charset="utf-8"><title>郭可盈擇日剖腹誕旺財B女林文龍感動到喊更愛老婆</title></header><body><h1>郭可盈擇日剖腹誕旺財B女<br>林文龍感動到喊更愛老婆</h1><p>娛樂圈近日喜事重重，繼范姜日前為鍾鎮濤誕千金後，郭可盈前日也在丈夫林文龍陪同下，開刀產下7磅2安士的千金。初為人父的林文龍昨日喜孜孜地表示心情興奮到十世難忘，他在產房陪產時感動到流下男兒淚，並承諾日後將會更加愛錫太太，跟太太及B女三位一體。</p><p>郭可盈與42歲林文龍結婚5年終開花結果，現年40歲的她前日在舊山頂道嘉諾撒醫院擇日產女，B女重7磅2安士，母女平安。林文龍昨日向傳媒發放了3張抱着愛女的照片，小B女深得父母遺傳，樣子長得精緻可愛。</p><p>首做爹哋十世難忘</p><p>記者昨日致電恭賀林文龍，初為人父的他仍難掩興奮心情說：「BB同媽咪嘅情況都verygood，可盈係擇日開刀嘅，醫生話佢比一般媽咪嘅康復狀況仲快。之前揀咗幾個日子，諗住視乎BB情況開刀，咁啱噚日情況許可，所以就揀咗噚日，我都有陪老婆入產房。」見到太太開刀生產過程時可感驚怕？林文龍說：「點會，一個係老婆，一個係自己個女，嗰陣時心情好緊張好興奮，始終第一次做爹哋。」是否感到一世難忘？林文龍笑道：「點止一世，直情係十世難忘啦。」<br>林文龍透露可盈會餵人奶，記者問到B女似可盈還是父親時，他說：「我唔識睇，兩個都似，但啲醫護人員話嘴仔似媽咪，眼仔同鼻仔就似我。其實BB輪廓慢慢就會唔同，似邊個都咁開心。」會否獎勵太太？林文龍感慨地說：「可盈將自己所有嘢無條件咁攞出嚟，我日後會更加愛錫佢。嚟緊我會休息幾個月陪老婆同BB，呢個時候就算有人出幾多錢畀我，我都唔會接job，我要幫手湊BB。做咗父母必須留喺BB身邊，會陪太太留喺屋企坐月，加埋我哋都係新手，要多少時間熟習吓點照顧BB。」</p><p>「冇嘢比BB更重要」</p><p>可盈產後林文龍一直陪伴在側，忙得不亦樂乎，昨日下午他在醫院外接受記者訪問，大談初為人父感受，他提到雖然早有心理準備，但入到產房內陪產時仍感動到流下男兒淚，他說：「之前睇住太太懷孕咁多個月，以為自己有晒心理準備，但係喺BB出世前一晚，我同老婆已經好感動。老婆仲話BB喺肚入面陪咗自己9個月，唔捨得佢出嚟，呢樣我真係體會唔到。但係到BB臨出世就真係忍唔住，覺得好偉大同好神奇，冇乜嘢比BB更加重要，冇人可以代替到佢。」<br>至於B女名字，林文龍表示仍未改名，他說：「仲研究緊，搵咗啲師傅畀意見。自己都諗咗好多好聽嘅，但係加埋姓氏組合個效果就唔同，所以仲未諗到十分滿意嘅。」他又笑稱希望再追一個：「有咁嘅打算，主要都係視乎太太嘅回復狀況，但係兩個夠喇。」問會否叫太太專心湊B不要再接工作？林文龍說：「一早好希望佢多啲時間留喺屋企，佢如果唔係事業心咁強，生完BB之後梗係想佢多啲時間湊BB啦。」</p><p>B哥爆范姜好胃口</p><p>郭可盈與林文龍榮升父母，身邊不少好友均戥二人高興，好姨薛家燕昨在電話中說：「個BB似爹哋媽咪，應該好精靈好靚女，遲啲等BB滿月之後，我會約埋《富貴門》啲同事探佢哋。」身在內地工作的洪天明原來還不知道好友林文龍已做老竇，他驚喜地說：「吓？生咗啦？我梗係會祝福佢哋同BB啦，遲啲會補送禮物畀BB。」<br>至於早前再做老竇的B哥鍾鎮濤，昨日到養和探望為他誕下女兒的女友范姜。B哥表示有幫手餵囡囡，更自稱是熟手，至於范姜情況，B哥說：「可以落床喇，好好胃口，不過因為佢要餵人奶，所以唔可以食得咁雜。」B哥又講笑稱為女兒取名鍾三，其後他才認真說：「要夾八字，搵師傅夾緊。今日鍾懿拎咗隻CD返學校畀校長聽，遲啲仲想做一隻MV紀念㖭。」鍾懿下午則由傭人帶到醫院探望媽咪和初生妹妹。<br>採訪、攝影：藍文浩、比華利、何慧斯、黃偉雄</p><p>相士話：牛女利父母緣</p><p>郭可盈擇日為丈夫林文龍剖腹誕下B女，據堪輿學家楊天命批算，B女命格屬木，加上冬天出世，財運極旺，他昨日在電話中說：「佢嘅命格好好，屬傷官生財格，BB本身嘅財星好旺，細個會先旺爹哋，大個會旺媽咪，而且父母宮相合，同父母緣份好好。BB女好聰明，將來適合從事表演或者一啲同人接觸嘅行業。佢係木火運，所以會有60年大運行。」楊師傅又批言BB需特別注意腸胃。</p><p>星級BB：牛仔牛女熱爆娛圈</p><p>恭賀文龍可盈榮升父母！過去一年都有不少藝人造人成功，從BB的歡顏照片也可感受到父母的喜悅。</p><p>今年1月12日<br>父：鍾鎮濤　母：范姜<br>Eloise重8磅2安士，擁有小酒窩，肥白可愛。</p><p>09年10月8日<br>父：Ted　母：李樂詩<br>順產誕下6磅8安士兒子，出生後接受割包皮手術。</p><p>09年9月3日<br>父：胡諾言　母：陳琪<br>剖腹誕下重7磅4安士的女兒芷苓，囡囡嘴仔似媽咪。</p><p>09年7月9日<br>父：劉建浩　母：陳慧琳<br>剖腹誕下6磅蝦餃仔劉昇眼大鼻高，頭髮濃密似老竇。</p><p>09年5月16日<br>父：李家誠　母：徐子淇<br>剖腹誕下重6.5磅女兒晞兒，子淇笑她肥到似鄭則士。</p><p>09年4月26日<br>父：李澤楷　母：梁洛施<br>在加拿大誕下7磅兒子李長治，面形與父親儼如餅印。</p><p>09年4月20日<br>父：林祖輝　母：姚嘉妮<br>順產誕下6磅半女兒Kyra，手長腳長似足媽咪。<br><br>資料來源：《蘋果》資料室</p></body></html>