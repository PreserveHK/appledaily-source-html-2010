<html><header><meta charset="utf-8"><title>娛圈360：星哩40</title></header><body><h1>娛圈360：星哩40</h1><p>茄哩啡唔係人？周星馳的茄哩啡當然不是普通人，他們雖則在鏡頭前掠過，卻是成就經典電影的關鍵，也因此受盡fans熱捧。適逢星爺早前舉行《喜劇之王2》招募演員活動，本報娛樂版特別嚴選40位歷年在星爺電影出現的經典「星哩」，供大家角色扮演。<br>撰文：蘇芬妮</p><p>1)陀地（李健仁）《國產凌凌漆》<br>「你要陀地吖嘛，我呢區起晒朵啦！」</p><p>畢竟是星爺同學，李健仁同樣滿懷喜劇天份，戲屎是公認，但易服扮相又是首屈一指，《九品芝麻官》的「如花」已成為其代號，挖鼻孔是註冊動作。在眾多索爆扮相中，還是《國產凌凌漆》的「陀地」最深入民心，花百五元笑一笑，值回票價，回復男兒身配上小虎眉亦屬一絕。</p><p>2)醬爆（何文輝）《少林足球》<br>「我醬爆感覺到喺呢個moment，要爆啦！」</p><p>醬爆燃點心中一團火，舞動其發育不良的身軀，更舞動了成條街古靈精怪的行人，揚名立萬，在《功夫》繼續發光發熱。醬爆之流尚且未埋沒過理想，是否惹人反思？</p><p>3)甜筒輝（鄭文輝）《喜劇之王》<br>「家冇嘢做，咪做住黑社會先。</p><p>天子門生淪落撈偏，是80後的真實寫照。手執甜筒、頸掛金鏈的他在天后廟前收數，還夠薑挑釁惡漢李兆基，比畏首畏尾的當權者更有骨氣。甜筒輝本身是編劇。</p><p>4)Pierre（八両金）《喜劇之王》<br>「如果你覺得難叫，叫我阿Pi，或者阿Erre都得。」</p><p>見過Pierre的尊容，耳朵鼻孔還爬出毛毛蟲，我們或許體會到歡場女子唔易做，但更難得的是八両金甘願在鏡頭前扮醜娛賓，養大兒子，他才是真真正正的男子漢。</p><p>5)神仙（田雞）《食神》<br>「我神仙喺呢區起晒朵啦！」</p><p>螢光綠色頭髮的浮誇、語無倫次的表達方式、咳水不離手的情懷，田雞以其獨特方法重新詮釋MK邊青。廟街神仙終於得道，擔正多套星爺電影，曾肩負星輝行政工作。</p><p>6)洪爺（林子善）《喜劇之王》<br>「嗱，呢壇嘢就係俾把老牛拖出嚟嘅。」</p><p>林子善的猙獰面相、說話語氣及欺壓阿婆的手法，活生生就是行走江湖的小嘍囉，就算現在身為無綫藝員，大家仍然覺得他是洪爺。</p><p>7)汽車維修員（馮勉恆）《少林足球》<br>「作為一個汽車維修員，有個錘旁身都係好合邏輯嘅。」</p><p>四眼仔出口成文視虛榮如浮雲，脫下底褲屈人戴在頭上露出狗相原型，馮勉恆演斯文敗類最啱。汽車維修員只是副業，編劇才是他的正職。</p><p>8)龍少（戴龍）《喜劇之王》<br>「我要初戀呀，初戀呀。」</p><p>龍少到夜總會找尋初戀，又掟樽又哀嚎，實在教人憐憫，枱上一大叠鈔票又如何？戴龍師傅是如假包換的「食神」，入得廚房出得舞廳。</p><p>9)小強（曱甴）《唐伯虎點秋香》</p><p>沒半句對白，亮相也只不過半分鐘，但小強（箭嘴示）捨身成仁的演繹，已烙在觀眾腦海中，日後「小強」更成為了曱甴的代名詞，由大銀幕殺入電視圈，在昆蟲界留下大名。</p><p>10)廟街嘍囉（徐志雄）《食神》</p><p>「我食咗之後個人明顯高咗、大隻咗，自信心返晒嚟！」<br>身形雖比非洲饑民更孱弱，但見他充滿自信地怒吼，瀨尿牛丸或許比減肥丸更有催眠作用，令人自信心澎湃，打大赤肋展現精奇骨骼。</p><p>11)大軍（程東）《賭俠》<br>「花都打到我『夫佬』？咁你老竇都變鬼佬！」</p><p>大軍墮進幻境，忘我地演繹焚身以火，眼神姣到出汁，未知張藝謀可會心動呢？程東的詼諧臉譜做星爺對頭人，很難擦不出火花。</p><p>12)阿發外父（潘恆生）《大內密探零零發》<br>「其實我知o架，如果唔係我攞，邊個攞啫？」</p><p>若是攝影獎，身為頂尖攝影師的潘恆生，當然實至名歸啦，不過說到演戲，他還是只可以充當搞笑角色，在戲中捧男主角獎。</p><p>13)哨牙珍（陳凱師）《功夫》<br>「吖包租公，你都冇解嘅！」</p><p>豬籠城寨人才輩出，連哨牙珍都當自己是天姿國色，夠膽穿單薄衣服色誘元華。現實中，陳凱師也當正自己是索女，深得星爺賞識。</p><p>14)道友明（陳永標）《回魂夜》<br>「了結我生命，等我唔好再受苦吖！」</p><p>都是毒品惹的禍，若非癮起，道友明就不用受電擊、刀傷之苦，也不用跟死人輸血。陳永標正職並非道友，而是導演。</p><p>15)鐵腿水上飄（李力持）《國產凌凌漆》<br>「想殺我鐵腿水上飄？冇咁易。」</p><p>因樣貌使然，導演李力持是最現成的綠葉人才，無論是一代宗師的狂妄自信，無良警衞的猥瑣市井，均演得入木三分。</p><p>16)對穿祥（谷德昭）《唐伯虎點秋香》<br>「冚家鏟泥齊種樹……」</p><p>「對王之王」跟星爺對粗口聯之前，還是寂寂無聞的小編劇，但當他七情上面吐出十九幾両血後，即成搶手貨，從此星運亨通。</p><p>17)黃警司（黃炳耀）《逃學威龍》<br>「我用鉸剪腳夾爆你個頭。」</p><p>黃警司臨退休失槍雖然論盡，但他的鐵沙掌及招牌鉸剪腳，料崔建邦也不能匹敵。黃炳耀是著名編劇，惜92年因病去世。</p><p>18)銀行肥妹（羅雪玲）《新精武門1991》<br>「你咪咁暴力啦，我會畀你嘅，你放心。」</p><p>作為香港開埠以來首位被劫貞操的女子，羅雪玲成功演繹何為欲拒還迎，還安撫星爺別心急，其實最心急的人是她。</p><p>19)老師（黎彼得）《唐伯虎點秋香》<br>「我左邊龍，右邊虎，老牛在腰間，龍頭在心口……」</p><p>鬼馬填詞人踩入華府做首席西賓，手執一把扇，腰間插把刀，結果被華太師一嘢KO，背部紋身還未見光便攤屍。</p><p>20)楊震天（陳志成）《食神》<br>「好~好~味~呀！」</p><p>楊師傅張開血盆大口奪命狂呼，鏡頭對準其滿面瘡窿的油面，莫講話星爺唔敢望，觀眾都睇到抹一把汗。陳志成乃該片副導。</p><p>21)盧雄（盧雄）《回魂夜》<br>「我盧雄明知你癡線都保住你，搏你有一日成材。」</p><p>不愧為配音王，單憑聲線已能將那絕望、憤慨及焦急心情演繹出來，再加埋生鬼表情，盧雄的確是難得的喜劇天才。</p><p>22)快刀手陳東（陳東）《食神》<br>「雕咗成日o架喇。」</p><p>炮製齋菜花整天時間雕豆腐卧佛，切損中指之餘，又被星爺恥笑，跟當今政府施政整色整水「多嚿魚」無異。名廚陳東惜01年因肝癌病逝。</p><p>23)導演（李思捷）《喜劇之王》<br>「我哋試吓白鴿頭對住我……」</p><p>李思捷的搞笑造詣早在《喜劇之王》流露，他扮演的麻煩導演，因一隻白鴿令星爺吃盡苦頭，是臨時演員對藝術導演的控訴。</p><p>24)二師兄（莫美林）《少林足球》<br>「典解我生得更靚仔，但係要甩頭髮。」</p><p>雖然二師兄的父親不是李嘉誠，但憑一雙旋風地堂腿的功力、掟碗掟碟的氣勢和飄逸髮型，足以為他帶來可觀收入。</p><p>25)鐵膽（黃一飛）《回魂夜》<br>「幾廿歲人，同個八十幾歲嘅伯爺婆發生關係。」</p><p>護衞員當值期間喝至爛醉，結果胡裏胡塗與無頭阿婆發生曖昧行為，原來《少林足球》的大師兄被人扑兩下頭都算小事。</p><p>26)大白鯊（魯芬）《整蠱專家》<br>「我年中打死一百幾十個扮gay入女廁嘢嘅色狼呀？」</p><p>魯芬飾演的惡霸上司被星爺玩弄於股掌，觀眾拍案叫好之餘，也印證外強中乾的定律——平日蝦蝦霸霸者，實則最膽小怕事。</p><p>27)裁縫（趙志凌）《功夫》<br>「呢隻料藝術成份好高o架，三四樓咁高啦！」</p><p>娘娘腔的他原來渾身是勁，更是洪家鐵線拳高手。趙志凌來頭更「唔嘢小」，他真身是黃飛鴻徒孫，當代洪拳宗師。</p><p>28)曾Sir（曾近榮）《逃學威龍》<br>「呢位同學，叫咩名呀？」</p><p>曾Sir飾演的記性差的化學老師，鬧出經典笑話，現實中的他不知幾精靈，教人用「哥士的」通渠已成為他的撒手鐧。</p><p>29)豬肉佬（楊能）《少林足球》<br>「我豬肉佬何嘗唔想成為偉大嘅舞蹈家？」</p><p>叼着香煙、裹着圍裙的街市檔豬肉佬聞歌起舞，見他搖晃着幾十斤的豬腩肉，恨不得搶起他手上的肉刀，即場斬幾両煲湯。</p><p>30)西門吹雪（黃智強）《大內密探零零發》<br>「大俠唔可以地中海嘅咩？」</p><p>也許大俠必定靚仔並非升斗市民的一廂情願想法，反而是電視台的刻意塑造，西門吹雪正好重新訓練我們的獨立思考能力。</p><p>31)吹簫萍（夏志珍）《新精武門1991》<br>「你識吹？咁我真係要見識一下。」</p><p>對白雖然不多，但因角色名字太出色，形象仍然深入觀眾腦海。86年夏志珍選港姐落選投身娛圈，也參演過不少動作電影。</p><p>32)公安（古明華）《國產凌凌漆》<br>「喊得你咁樣衰！」</p><p>古明華乃演藝學院畢業生，將嘍囉貪官的嘴臉演得活靈活現，他93年憑《旺角馬場》獲提名香港電影金像獎最佳新人，現為無綫藝員。</p><p>33)輕功水上飄（林子聰）《少林足球》<br>「自從搞成咁，連女都媾唔到。」</p><p>「亨」生無私將300磅贅肉呈獻觀眾眼前，鯨吞生雞蛋一幕更是觸目驚心。肥仔聰本身也是編劇出身，現升呢做導演。</p><p>34)奶奶（侯煥玲）《回魂夜》<br>「冇錯，我係死人頭。」</p><p>侯煥玲在多齣星爺電影如《喜劇之王》、《審死官》中出現，已成為香港電影的長青綠葉icon，擅演嚇人老鬼及可愛婆婆。</p><p>35)劫匪（曾守明）《國產凌凌漆》<br>「先生，呢篤痰你吐嘅？冇，得個知字啫。」</p><p>食大茶飯前，先在酒樓與星爺上演一幕「他鄉遇故知」，其湖南鄉音也令人啼笑皆非。曾守明現為無綫藝員，唔係當兵就做賊。</p><p>36)鋼牙（鄭祖）《國產凌凌漆》<br>「噚晚煮公仔麪做消夜，用咗你啲石油氣冇通知你。」</p><p>天生一副惡形惡相，無論演空手道高手黑熊，抑或鋼牙特務，都係得個惡樣，雖有鐵甲飛拳，仍被金鎗人打到飛起，最後死剩棚鋼牙。</p><p>37)Vamdem《算死草》<br>「Yeah！」</p><p>飾演看守葛民輝的庭警，獲阿葛相贈一隻塞在屁股多時的雞髀，竟如獲至寶，還來一記索一索舒筋活絡的表情，佩服。</p><p>38)鬼形擒拿手（陳國坤）《少林足球》<br>「冇問題！」</p><p>因貌似李小龍而被星爺看中，披上精武門黃色戰衣上球賽搏殺。陳國坤早前keep住造型拍攝劇集《李小龍傳奇》，搶攻內地市場。</p><p>39)肥雪（林雪）《食神》<br>「連棚牙都爆埋出嚟！」</p><p>肥雪在電影圈打滾多年，擔任場務的他在《食神》演番自己，後來得杜琪峯垂青，在他的電影中多次擔任重要角色。</p><p>40)曹Sir（李尚正）《長江7號》<br>「唔好行埋嚟！」</p><p>曹Sir在電影中對白不多，不過最令人深刻要數其鬼鬼祟祟食鼻屎的一幕。李尚正早前在有線擔任主持，也有份策劃《喜劇之王2》招募活動。</p></body></html>