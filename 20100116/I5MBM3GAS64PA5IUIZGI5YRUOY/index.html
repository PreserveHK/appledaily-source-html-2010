<html><header><meta charset="utf-8"><title>隔牆有耳：中資公司逼員工簽名挺政改 - 李八方</title></header><body><h1>隔牆有耳：中資公司逼員工簽名挺政改 - 李八方</h1><p>「政制向前走大聯盟」近日打人海戰喺街頭巷尾呃神騙鬼搵市民簽名支持廢柴政改方案，高登網民踢爆「簽名黨」唔止喺街頭做嘢，中資公司更威逼利誘員工簽署信件，硬挺政府。</p><p>要求保留功能組別</p><p>爆料網民自稱在一間辦公室位於上環嘅上市國企工作，日前公司下令所有員工都要喺一封信上簽名，表態支持政改方案，佢話為兩餐惟有簽名，十分無奈。該挺政改信件有三大重點，第一係完全同意、贊成政府個翻叮政改方案；其次係支持2017年特首選舉，由800人提名委員會提名「2至3名行政長官候選人」，意味阿爺已有遊戲規則腹稿。第三點仲得人驚，要求簽名者贊成2020年立會選舉以適當方式保留功能組別，擺明唔要真普選。政府話諮詢重質不重量，對呢啲強姦民意信件，唔知點計數？</p></body></html>