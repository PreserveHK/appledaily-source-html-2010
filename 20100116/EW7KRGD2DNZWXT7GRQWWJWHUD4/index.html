<html><header><meta charset="utf-8"><title>千秋王子撐《勁歌》玉木宏駕到除黑超冧港女 - 馮仁昭</title></header><body><h1>千秋王子撐《勁歌》<br>玉木宏駕到除黑超冧港女 - 馮仁昭</h1><p>憑日劇《交響情人夢》而為香港人認識，前日30歲生日嘅日本藝人玉木宏，噚日下晝坐飛機嚟到香港，準備喺今晚紅館舉行嘅無綫《勁歌金曲》總選做嘉賓。有30幾個以女性為主嘅fans就拉定橫額，用日文寫住『我愛你』同『生日快樂』喺機場等佢出嚟。</p><p>親手接禮物</p><p>戴帽同埋太陽鏡着住牛仔褲嘅宏哥，見到咁多fans時都表現得好親民，出到接機大堂同助手即刻除低墨鏡，不停微笑兼同在場嘅fans揮手，搞到佢哋開心大叫。面對fans送嘅禮物，玉木宏亦來者不拒全部親自收晒，鬼咁識做令到在場所有fans都心滿意足。</p><p>不忘讚記者</p><p>之後仲透過繙譯同在場記者傾偈，佢話：「好開心嚟到香港，雖然唔係第一次嚟，不過今次逗留時間比較長，可以試多幾味中國菜。」問到佢前日生日踏入30歲有乜願望，佢就好驚奇咁瞪大雙眼話：「好犀利呀，你哋咁都知。」讚完記者後就上車走咗，接送嘅車將佢送到入住嘅尖沙嘴洲際酒店休息。</p></body></html>