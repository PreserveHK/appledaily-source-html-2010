<html><header><meta charset="utf-8"><title>才子測試都「肥佬」　學子自危名師冒起發通識財</title></header><body><h1>才子測試都「肥佬」　學子自危<br>名師冒起發通識財</h1><p>中學文憑試，一試定生死，四大必修科的考試範圍以通識科最無邊無界，官方強調科目着重考生的批判思維，但才子作家試做通識卷卻「肥佬」收場，令考生人人自危。學子憂心，各補習學校趁機推出通識名師班，務求在市場分一杯羮；經過一年摸索，越來越多人趕搭教通識列車，除了傳統中學通識教師及前新聞主播，知名博客也披甲上場，大發通識財。　記者：夏志禮</p><p>「新聞王子」要打破框框</p><p>「新聞王子」李燦榮從傳媒前線退下，即轉戰培訓界別，早前決定殺入中學通識科，去年加盟活學教育擔任通識科首席補習導師，其課程着重啟發學生思考，打破通識科六大範疇的框架。</p><p>學生有高官市長人大</p><p>李燦榮說：「既有嘅六大範疇可以重新演繹，以地域劃分為本港、中國同世界，然後再用『天地人』去思考，天係指善惡，地係美醜同價值觀，人就代表法情理，好似菲律賓人質事件，就可以放入呢個模式思考討論，咁先可以全面掌握議題。」課程亦佐以生活例子，讓學生跳出傳統框框思考，學會引用數據，非胡亂吹水。<br>李燦榮自稱非一般補習名師，「我係遊士同謀士，邊度需要我就去邊度獻策，其他人用學生攞幾多個A做宣傳，我係實戰派，只會同你講我嘅（培訓班）學生有高官、市長到人大，講賺錢，一堂通識補習一定唔夠我講一個講座多。」他強調，記者經驗非教學優勢，「有分析力都要識教，書生論政係冇用。」<br>李燦榮相信明年會出現補習報名潮，「家學生仲未知自己唔識，剩番一年有憂慮好正常。」他現時大部份補習班均以錄像班授課，但來年會多抽時間親身上陣，「教咗一年，家用喺通識嘅時間同精力都未夠十分一，但係我教畀學生嘅嘢絕對冇問題，如果我全力喺呢個市場發展，絕對可以賺好多。」</p><p>知名博客去補習社掛單</p><p>《港男筆記》、《港女聖經》作者葉一知，以「刁民」身份名聞博客界，今年暑假決定在中型補習社進佳教育開班教通識，「自己有興趣又有錢收嘅工唔易搵。」他強調不走「補習天王」路線，不會提供貼題筆記，要求學生從不同角度切入問題，養成批判思維及多角度思考能力。</p><p>討論應否禁網上起底</p><p>葉一知說：「好多同學話通識係講commonsense（常識），其實裏面嘅嘢唔common（普通），佢哋所識嘅只係普通常識，考試未必用得着，技巧上點樣斷言論證，係一門功夫，唔係一朝一夕。」<br>補習課以小班形式上課，每班約20人，強調臨場互動討論，由於學生程度參差，所以現時仍以「餵嘢」為主。葉一知說：「等佢哋根基好啲就會同哋討論時事，我會盡量諗啲新嘅有趣例子，唔想重複返學學到嘅嘢。好似港男港女，又或者網絡欺凌呢類事件，舉例好多人話上網起底唔啱，咁應唔應該立法阻止呢？呢啲議題學生有興趣，咁先會有意欲讀落去。」<br>葉一知曾擔任中英文科補習導師，「上年已經開始諗，因為本身對時事有興趣，自己嘅blog同書，好多中學先生都攞去做通識教材，令我相信我嘅觀點係可以啟發學生思考，如果喺正規學校教，教嘅內容或者方向可能冇彈性，又要做其他非教學工作，所以決定喺中型補習社掛單。」</p><p>天后攜百寶箱互動教學</p><p>現代教育「通識天后」陳靜嫻（Costa）曾於中學擔任通識教育科主任。Costa上課例必攜帶自備的百寶箱，內有蠟筆小新公仔、《通勝》、外國政治漫畫等，「好多學生常識水平唔係好紮實，劉曉波都唔知係邊個，又以為通識只係吹水，結果咩都吹唔到，所以要佢哋從有興趣嘅日常生活例子入手，好似小新可以講性教育或者人際關係、討論麥兜菠蘿油王子同殖民地有咩關係咁。」</p><p>啟發學生自己「撻着」</p><p>Costa聲稱掌握一套「奪A方程式」，但沒有透露詳情，只表示與答題結構及思考模式有關，「通識唔可能講貼題，要諗用咩方法攞高分，所以就算係補習，我都唔會逼學生死背死記，會教學生點樣有效鋪陳表達自己意見，例如10分題目係答一版紙定係三句；上堂會好注重互動，啟發學生自己『撻着』，諗到唔同方向答問題好緊要。」<br>她指自己的往績是其他補習名師難以匹敵的優勢，「補習好講口碑，學生唔識你都要報你，因為你可以畀到佢哋信心，我家連讀博士都係研究通識。」<br>對於市場越來越多通識名師，她指「呢個市場本身好大潛力……下年距離考試得番一年，肯定仲多人報，強化雞精班呢啲應該會爆班，有其他行家加入好正常，始終咁大個餅。」</p><p>有學生認為唔使靠補習</p><p>通識補習老師為龐大市場磨拳擦掌之際，有高中生對補習sayno。在李求恩紀念中學就讀中五的涂佩妤表示，她雖然是首屆中學文憑試考生，但不會對通識科過份憂慮，「壓力一定有少少，但平日上堂同老師討論已經好足夠，畀錢補習唔係咁值得。」</p><p>多參與討論　留意時事</p><p>涂佩妤稱，補習社多以大班教學為主，數十名同學按照補習名師派發的筆記上課，「就算話自己唔係貼題，但其實都限制咗學生嘅思考方向，大家都用嗰套模式思考，出嚟嘅答案相差無幾，對我哋長遠冇咩幫助，所以下年我都睇唔到自己有需要補習。」<br>同校就讀中四的楊雅詩同意通識補習用處不大：「我有補語文科，因為呢啲科有特定規格，但係通識要求我哋有唔同嘅見解，我覺得平日上堂多留心同參與討論，留意多啲時事新聞已經好足夠。」<br>不過，港島區某名校中五生Mandy說，現時補習社所教的多為應試技巧，包括如何審題、以最短時間組成結論等，名師平均每月做一次互動思維訓練，「咁大班人，其實好難判斷係咪真係有用o架，上堂嗰陣試過用呢啲方法，好似真係有幫助，咁自己都有信心啲。」<br>通識科教師盧詠雯指，補習社以教思考方法為賣點，但業界始終以如何在考試取分為重點，因此難言補習成效有多大。</p></body></html>