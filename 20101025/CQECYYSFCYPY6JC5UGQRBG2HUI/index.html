<html><header><meta charset="utf-8"><title>排骨仔手瓜起敖嘉年舞刀弄槍　勁！</title></header><body><h1>排骨仔手瓜起<br>敖嘉年舞刀弄槍　勁！</h1><p>敖嘉年在《巾幗梟雄之義海豪情》中飾演排骨仔，現實生活卻不排骨。原來從小習武的他，是大聖劈掛門高手陳觀泰的弟子。前日嘉年到武館練功，見他舞刀弄劍手瓜起，絕非等閒之輩。</p><p>敖嘉年近日憑無綫劇《巾幗梟雄之義海豪情》人氣急升，前日他到觀塘工業中心的周強國術體育會練大聖劈掛。前日嘉年出席完黃埔活動後，先駕駛其落地9年的藍色Honda私家車到將軍澳電視廣播城攞劇本，繼而於晚上6時半再到觀塘跟師叔周強及師兄弟到龍如拉麪小籠包食晚飯，擦足成粒鐘才離開，由嘉年負責埋單。</p><p>拜陳觀泰為師</p><p>抵達武館後，嘉年先上香拜關二哥，再換上無袖tee開始拉筋壓腿動作，待熱身後才往天台習武。嘉年先後耍關刀、長劍和纓槍，不消一會，他已大汗淋漓，要飲水稍作休息。嘉年在《義》劇飾演排骨仔，但前晚見他手瓜起，跟劇中連揸槍都冇力的角色完全不同。<br>據嘉年透露，他在大聖劈掛門是拜陳觀泰為師，黃秋生和高雄是他師叔，錢嘉樂則是師兄，嘉年說：「爹哋打南派功夫，我細個已跟佢學，大個就開始打北派，6、7年前再入大聖劈掛門。自己有時間就會上嚟天台打，每次練2、3個鐘，點會唔變排骨吖！」雖有一身好武功，但極少見他拍武打劇，嘉年說：「嚟緊幫材叔（梁材遠）開套劇咪要打囉，我同馬浚偉做御前侍衞，一定打到抽筋。」<br>採訪、攝影：楊浩賢、朱志聰</p></body></html>