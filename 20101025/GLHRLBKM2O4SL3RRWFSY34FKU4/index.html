<html><header><meta charset="utf-8"><title>一時話紋身　一時學跌打馮仁昭四圍超：臭口芭比腳瘀語無倫次 - 馮仁昭</title></header><body><h1>一時話紋身　一時學跌打<br>馮仁昭四圍超：臭口芭比腳瘀語無倫次 - 馮仁昭</h1><p>亞視噚日搵咗張達明同13名候選亞姐，喺大埔總台宣傳今晚播出嘅兩齣外購劇《書劍恩仇錄》同《如果月亮有眼睛》。眾亞姐分成兩批，一批着古裝互相對戲，另一批就同達明做對手戲，重演兩齣劇嘅情節，結果達明選咗「臭口芭比」13號廖祉甯、5號萬嘉麗同反串扮陳家洛嘅11號吳素嫻最好戲。<br>達明仲好有艷福，因為其中七名亞姐同佢做對手時，都畀佢抱抱，唔知佢係驚老婆呷醋定係嫌亞姐唔夠靚，佢抱完人後竟然話自己個老婆最好抱。馮仁昭喺現場睇班亞姐做戲，都覺得萬嘉麗做得唔錯，臭口芭比就做得幾放，但有啲浮誇。</p><p>「家人話我係時候紅」</p><p>講番臭口芭比之前又缺席宣傳，亞視高層幫佢解釋話佢接咗個騷唔推得，臭口芭比話：「我去睇跌打，最近好似突然間有啲lucky，家人話我係時候會紅，打跛對腳唔使憂。」見佢大腿確係有撻瘀青，但佢竟然話：「呢個係最新款紋身，好似油彩。我去學跌打，唔可以無嗱嗱上去，所以先打傷自己。」<br>究竟係去學定係去醫呀？估唔到臭口芭比仲多個版本：「跌打師傅勁得滯，按咗幾吓好痛，行動不便去唔到宣傳。」聽嘅唔多明，好懷疑臭口芭比係咪處於清醒狀態。</p></body></html>