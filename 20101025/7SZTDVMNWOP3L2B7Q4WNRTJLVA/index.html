<html><header><meta charset="utf-8"><title>真正日本拉麪 - 左丁山</title></header><body><h1>真正日本拉麪 - 左丁山</h1><p>公關大姐大與妹妹到京都一遊，行前剛好在飯局與藝術設計食評家歐陽公子相遇，歐陽公子講起京都，就眉飛色舞，廿年前佢到京都旅行，已經一見鍾情，後來去咗無數次，越發愛上了她，夢想在京都退休終老，但日本百物騰貴，特別係住宅貴到得人驚，普通香港人去京都買樓，直情係發夢。<br>點知最近京都老友通知，京都住宅價格二十年來一直下瀉，最近三四年，再來一次大跌，好多京都市民已經變成負資產階層。以前日本人話供樓要供三代，點知供到第二代，樓價已經唔見咗一半以上，日本人有乜辦法唔心淡。（按：日經指數在一九八九年十二月二十九日達歷史高點，係三萬八千九百幾點，到咗二○一○年十月中，日經指數在九千五百點上上落落，二十年唔見咗七成六。）<br>日本樓價跌，香港樓價升，以前發夢唔敢想嘅事，可能成為事實。歐陽公子只要賣去香港住宅，就可以有錢在京都買一間至兩間，真係可以去京都安居退休噃！但退休大計可以慢慢諗，大姐大就問京都通歐陽公子：「有乜食肆推薦？」歐陽公子介紹一間佢認為無以尚之嘅壽司店，細細間，只有十零個座位，位於民區，要預早訂位，但店主兼廚師唔識英文，要搵日本朋友代訂位。大姐大攞到電話地址，立即請肥仔K打長途電話過去預訂。</p><p>肥仔K在東京時，睇住本東京拉麪全攻略，按圖索驥，幾乎食勻全市嘅拉麪店，佢話日本拉麪，普遍偏肥、偏濃、偏鹹，唔合今日香港人之食得健康心態，但在原宿表參道LV旗艦店對面一個商場內有一間叫做MIST嘅拉麪店，產品特別清淡，甚至近乎西式，應該啱香港人口味，但價錢稍貴，賣一千至千二日圓一碗。大姐大話：「MIST？銅鑼灣新會道都有一間啦，帶你去試吓！」此日午飯時間去到MIST，雖然細細間，唔滿座噃，原來每碗拉麪喺東京價錢，要一百二十元。此間MIST原來係franchise（特許經營店），日本人賣franchise，要求嚴格，一切要依足日本本店要求，不能馬虎，不能適應港情，湯底要用二十五種材料熬十個小時。唉吔吔，柚子味拉麪配雞丸、金菇、冬菇，湯有新鮮柚子味道，真係與別不同，無謂講價錢咯。不過咁樣高級清純嘅真正日本拉麪店，在租金昂貴嘅銅鑼灣，相信老闆要好有毅力與信心至得。</p></body></html>