<html><header><meta charset="utf-8"><title>英國直擊：豪劈賓利　600公里Rock'nRoad</title></header><body><h1>英國直擊：豪劈賓利　600公里Rock'nRoad</h1><p>貴族名車賓利Bentley有幾豪喺香港已體驗過好多次，今次來到英國實地試車，公路寬闊環境優美，當然毫不留手狠試Mulsanne的五百匹威力。無邊岩石山麓映入眼簾，在石路間肆意盡踩油門，原來幾百萬元豪轎一樣可以勁Rock！<br><br>記者、攝影：徐影龍　<br>部份攝影：NickDimbleby@Bentley</p><p>石+路　催谷狂野一面</p><p>賓利最新旗艦豪華轎車Mulsanne，今年開賣後反應好得驚人，全球各地都要等交貨，香港早於四月已有新車發佈會，惜仍未提供DemoCar試車。今次來到曼徹斯特，英國廠方安排了Mulsanne任揸任試，本以為幾百萬豪轎無乜好試，揸起來一定又穩又定啦，出發前仲叮囑咪超速，我預了50至60km/h慢慢行。點知去到岩石山路，跟車的產品傳訊部阿頭Martin，猛催促我踩油SpeedUp。<br>之前「Hea揸」唔多覺，原來Mulsanne都可玩推背！1,020Nm超強扭力已經夠嚇人，仲要早於1,750轉就爆到上扭力峯值，本來沉悶的石路山景，忽然間恍如拍科幻片般向後倒退。粗魯地踩掣收油入彎，5.5米車長加2.6噸車重，居然比想像中靈活，車架及懸掛軟硬可以調校得咁完美，感覺Mulsanne有着之前試揸林寶LP560-4的狂野，且尾輪驅動更具玩味性。快揸慢駛試車超過200公里，一車兩格可以極端得咁緊要，呢種令人心頭狂跳的試車，喺香港真係好難有機會體驗得到呀！</p><p>BentleyMulsanne<br>香港售價：$5,600,000<br>6,752ccV8、512匹、1,020Nm、0-100km/h：5.3秒</p><p>興奮試車七小時</p><p>廠方安排試車7小時，同場還有兩款Continental型號，包括豪轎FlyingSpur及雙門跑車Supersports。FlyingSpur跟Mulsanne同為貴族豪轎，所以我將注意力全集中在車身小巧的Supersports身上。<br>在中途站出發前，工作人員大兜亂，跟車職員變了位金髮鬼妹Germa，呢個時候唔開定篷迎接小美人，仲係男人嚟咩？Germa邊當人肉Netvigator，我邊聆聽鬼妹仔美妙的聲音，好好享受廣闊美景同新鮮空氣。經過200公里揸Mulsanne的熱身後，轉揸體積更小的Supersports，呢轉揸得更暢快淋漓，630匹短程爆炸力發揮得更頻密，就算攻入連續S彎都一樣肆無忌憚，沿途經過學校區需慢車，一班鬼仔用羨慕眼神望向我哋，我不時搣吓大髀，確定「香車美人」唔係幻覺！<br>7小時的試車由England走到Gellilydan，共走了近600公里，等於由將軍澳來回屯門6次！肉體雖倦，但精神卻異常興奮，賓利的確完美地結合超跑及豪轎。五百多萬元，抵過你分開兩架車買啦！</p><p>ContinentalSupersportsConvertible<br>香港售價：$5,120,000<br>5,998ccW12、630匹、800Nm、0-100km/h：4.1秒</p><p>查詢：23975111</p></body></html>