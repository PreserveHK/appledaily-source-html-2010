<html><header><meta charset="utf-8"><title>求驗客手記：4智利礦工獲邀捧場　C朗送四喜 - 求驗客</title></header><body><h1>求驗客手記：4智利礦工獲邀捧場　C朗送四喜 - 求驗客</h1><p>幾日前仲喺地底約700米深處被困嘅4位智利礦工，應該真正感受到咩叫「光明」。皇家馬德里前日大炒桑坦德六個一皮，球星基斯坦奴朗拿度（C朗）個人大四喜，4個入波，啱啱好送畀4位獲邀睇波嘅智利獲救礦工，人人有份。如果係預謀，咁C朗都算有心囉！</p><p>皇馬鼓勵礦工做到足</p><p>呢次係C朗登陸西甲以嚟第一次大四喜，亦攻入佢效力皇馬46場正式比賽中，第44個入球，呢個平均每場入0.96球嘅數字絕對係能人所不能，連球會昔日象徵人物迪史堤芬奴、魯爾等人都要靠邊站（見附表）。佢喺小禁區回身完成帽子戲法射成4:0之後，仲振臂歡呼兼騷騷肌肉，一副大地在我腳下嘅樣。皇馬其他兩個入波，分別係希古恩同埋奧斯爾射入。<br>葡萄牙人C朗威盡，另一個葡萄牙人摩連奴亦威盡。仲記得早前告魯夫彈皇馬啲波唔好睇，家吓皇馬近3場西甲一共攻入16球，組織既悅目又有效率，簡直係兜口兜面摑荷蘭球王一巴。呢場波末段有段小插曲，話說皇馬兵迪馬利亞完場前抽筋，隊波又已用晒換人名額，摩帥索性揚手叫迪馬利亞自己離場，贏到咁盡，踢少個當然冇問題啦！皇馬賽後亦以8戰20分續領群雄。<br>講番皇馬喺今次智利礦工被困事件，真係做咗唔少嘢，之前以皇馬朋友基金（TheFriendsofRealMadridFoundation）名義，送出眾球星簽名波衫同埋其他禮物，波衫上仲寫住「FUERZAMINEROS」（礦工力量）字樣。之後，C朗同埋卡卡都喺微博留言向被困礦工致以祝福。到拯救成功，皇馬又請咗其中4位到西班牙參觀球會同埋睇波。4位智利礦工睇場咁堅嘅C朗騷，收貨喇啩！</p><p>皇馬史上4大射手入球率</p><p>基斯坦奴朗拿度<br>效力年份：09-現在<br>入球紀錄：46場入44球<br>平均每場入球：0.96球<br><br>迪史堤芬奴<br>效力年份：53-64年<br>入球紀錄：403場入307球<br>平均每場入球：0.76球<br><br>山齊士<br>效力年份：85-92年<br>入球紀錄：283場入207球<br>平均每場入球：0.73球<br><br>魯爾<br>效力年份：94-10年<br>入球紀錄：740場入326球<br>平均每場入球：0.44球<br><br>資料來源：《馬卡報》</p></body></html>