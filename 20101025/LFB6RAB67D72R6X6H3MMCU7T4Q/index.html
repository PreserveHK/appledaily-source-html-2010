<html><header><meta charset="utf-8"><title>中環在線：秋官效應又嚟啦 - 李華華</title></header><body><h1>中環在線：秋官效應又嚟啦 - 李華華</h1><p>港股由9月升到家都算還得神落，但係上個禮拜五，恒指收市前係咁畀人質落去，結果連條「升市事業線」（即係條10天平均線）都保唔住，全世界自然有啲淆底，驚個市差唔多見頂玩完。咁到底10月最後呢個星期個市係咩走勢呢？中環班老友就提醒華華，咩事業線呀陰陽燭呀都係假，因為有翻手為雲、覆手為雨、開親戲都隊冧市嘅秋官（鄭少秋），原來今晚將有套劇《書劍恩仇錄》喺亞視首播！會唔會再累街坊今日就知，雖然係迷信咗啲，但華華都係唔好唔信邪。</p><p>新劇今亞視首播</p><p>秋官之所以成為股市毒藥，華華真係不厭其煩再同大家講講！話說1992年，秋官主演嘅電視劇集《大時代》，故事講述鄭少秋飾演嘅丁蟹，經常喺熊市借拋空期貨賺取暴利，正好當時港股暴跌，股民損失慘重，「丁蟹效應」呢個名應運而生。<br>無獨有偶，其後秋官次次出劇，大部份都係同大市相剋，搞到遍地屍骸。自此，秋官就成為股市掃把星，甚至連大行里昂都曾經就秋官效應發表研究報告，認真唔講得笑！<br>咁秋官效應到底有幾勁？遠嘅就唔多講，單係今年嗰劑已經搞到A股冧市！今年5月10日，秋官主演嘅電視劇《神醫大道公》喺大陸央視播出，結果第二日，A股就跌2%，播到第六集嗰日仲瀉咗5%，係今年最差，統計成套劇上演期間，滬綜指總共跌咗6.5%……秋官效應就連內地嘅股市都頂唔順，你話勁唔勁？
</p><p>秋官效應近年威水史</p><p>－深股重創－<br>10/5/2010<br>CCTV8首播《神醫大道公》，5月11日中國上證指數收跌148.3點，而深證成份指數仲失守萬關，收報9905.48點<br><br>－失守萬四－<br>30/3/2009<br>《桌球天王》首播，恒指開市即失守14000點，收跌663點<br><br>－累挫3000點－<br>3/10/2008<br>《楚漢驕雄》重播，至10月10日總計成個星期恒指跌2886點<br><br>－合唱都出事－<br>10/11/2007<br>同愛女鄭欣宜喺綜藝節目合唱《天涯孤客》，跟住個周一(11月12日)一開市，恒指就跌成1315點<br><br>－美國同受累－<br>8/2007<br>《潮爆大狀》、《大時代》喺美國播放，引爆咗美國次按風暴<br><br>－首播即跌－<br>5/2007<br>《謎》首播翌日，恒指跌111點，到5月30日恒指跌到得番20300點，累計跌795點<br><br>李華華<br>mailto:LiWaWa@AppleDaily.com</p></body></html>