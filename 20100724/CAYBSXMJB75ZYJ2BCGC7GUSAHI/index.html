<html><header><meta charset="utf-8"><title>大舞台：萬梓良返嚟啦！</title></header><body><h1>大舞台：萬梓良返嚟啦！</h1><p>無綫經典劇《流氓大亨》中，那場口水鼻涕危滴鄭裕玲臉的激動戲份；《他來自江湖》中跟周星馳一人一句「好嘢、失禮、佩服」；80年代電視撈飯的集體回憶，又點少得萬梓良？<br>當年萬子hit爆電視台，過去逾10年他扎根內地，久違的他近月發福回歸，接演今晚公演的舞台劇《魔鬼契約》過戲癮。他台上成魔；台下卻豪情已逝，於廣州營商、放假享天倫，心滿意足，歸於平淡。　撰文：朱倬誼</p><p>已有27年未曾演過話劇的萬梓良，長駐廣州十多年，近日他獲恩師鍾景輝鼓勵重返舞台，接演香港話劇團今晚開始公演的舞台劇《魔鬼契約》，飾演魔鬼默菲斯特一角。過去一個月，萬子日日朝十晚七打躉話劇團上環總部綵排，死背長達三個小時的對白，記走位記出場，冇NG冇稿睇，咪話唔攞膽，難得他寶刀未老，記性好又擅於調節情緒，狂笑狂嚎激動含淚即嚟料，但綵排後馬上散功，累得兩眼通紅。<br>萬子日前接受本報記者專訪時卻笑說：「開始排嘅時候有啲生疏，呢個係外國繙譯劇，唔可以講得太香港化，記劇本係基本功啫！」</p><p>未打算返無綫娘家</p><p>萬子選擇舞台回歸，暫時卻沒想過重返闊別15年的TVB娘家，他說：「冇咁嘅打算，TVB、有線、亞視或者港台，真係冇一個聯絡過我。隨緣啦，我喺內地已經過緊一個規律性生活，有家庭，又做咗唔同工作，賣吓服裝，搞吓生意仔，有兩餐，我覺得好滿足。拍劇太花時間，除非各方面可以互相配合。」<br>80年代萬子於麗的、無綫兩台叱咤風雲，90年代初轉攻影壇，中段突然跑去內地開拓男裝市場，開設個人品牌Alexman，順勢將基地移去廣州，八年前他與空姐郭明黎結婚，誕下兒子萬大千。萬子假假哋都是金馬影帝，又曾是電視台一哥，經典作膾炙人口，要棄星途轉做生意佬sell男裝談何容易，倒是他不以為然，他說：「冇問題，任何人都會消失。做落嚟嘅嘢能夠留畀人印象，慢慢亦都會淡。內地係另一個生活形式，證明畀自己知道唔需要做演員都可以搵兩餐，呢個最緊要，要靠做演戲先搵到收入，到自己年紀大咗會比較擔心，我家度過咗咯，今年都53歲啦！」</p><p>憶血衣事件得啖笑</p><p>不過萬子直認從商非常難做，至於名氣是否有幫助，他坦言：「開始有少少，後尾越行越艱難，因為競爭大，做生意梗係要有龐大資金，我哋啲生意仔，能夠維持算幾好，我已經盡力啦。」內地應酬傾生意，不少人隊二窩頭杯杯清，萬子大笑：「嗰啲時間過咗啦，唔使啦，嗰時飲到三個頭呀，哈哈！」他在內地受訪時曾稱因受沙士影響，生意大上大落，最近則有指有人借他名聲沽名釣譽，他卻說：「冇所謂，點樣影響都唔會好大，可以方便人哋搵兩餐，何樂而不為？」<br>從前萬子又急又激，人大了自然睇化，他說：「有好多事情急都急唔嚟，唔係一個人可以解決嘅。」當年他着血衣抗議無綫廠期不足，超級激，他回想舊事只輕鬆一笑：「得啖笑咪得啖笑囉，自己係做過咁嘅事，我都唔記得咗咯。」他話很淡，大多哈哈哈回答。他胖了，但精神不錯，兩個招牌酒窩全程招搖，笑容多，人生觀淡淡然，他笑說：「家我開心o架！」</p><p>移居內地少看港劇</p><p>萬子在香港已沒有物業，今次返港也要住酒店。由於移居內地，他稱很少看港劇，對時下的小生花旦沒有留意，甚至對TVB高層涉貪的消息也一無所知，他說：「我唔清楚，我少睇香港電視，自己成日走嚟走去。我又唔識上網，我網盲嚟o架，連發訊息都唔識，拎起電話就聽：『喂，我是，好，就這樣。（普通話）』」</p><p>豪情舉動逐格睇</p><p>昔日的萬子在公在私都以激進及肉緊見稱，戲內戲外「經典作」堪稱空前絕後。</p><p>涕淚滴嘟嘟　86年</p><p>「Sowhat！」萬子在《流氓大亨》中的金句，劇中他對着昏迷的鄭裕玲（嘟嘟）痛哭七分鐘，眼淚鼻涕混成一體危滴嘟嘟臉，最後嘟嘟的眼角還流出一滴眼淚，經典！</p><p>水淋張鳳妮　89年</p><p>《他來自江湖》的其中一幕，萬子飾演的明天為教訓啪丸wet妹張鳳妮，捉住她的頭髮入廁所開水兜頭淋，萬子七情上面爆青筋演出，張鳳妮真的被他搖到失魂。</p><p>血衣爭廠期　91年</p><p>萬子身穿以紅油寫着「乞求雞毛司令賜廠期」的血衣在清水灣電視城遊行，於化妝間神位前朗讀文天祥的《正氣歌》，原來他不滿拍《大家族》廠期不足，向監製抗議。</p><p>直播娶恬妞　92年</p><p>萬子和恬妞在清水灣電視城舉行婚禮，無綫現場直播。當時萬子向恬妞公開愛的宣言：「三個人一條命。」指他、恬妞及女兒三人同心同命，可惜婚姻只維持了四年。</p><p>拍劇過癮樂敍天倫</p><p>萬梓良在內地生活十分正常，但他很習慣，他說：「我屋企喺廣州，我夜晚6點半前食飯，11點瞓覺，唔知係咪年紀大咗，朝早8點前起身，出差又鍾意坐早班飛機。今次做完呢個話劇後，短期內我都唔返嚟啦！」<br>問萬子有否公餘活動？他哈哈笑說：「好似冇乜公餘，公眾假期就familyday。」戲癮難耐的時候，他偶然接拍內地劇，近年演過《阿郎在北京》、《花自飄零》、《潛龍行動》及《歲月驕陽》等。至於他的8歲囝囝有否遺傳老竇的演藝DNA？萬子則說：「冇，太細啦，細路仔等佢正正常常返學，佢家喺內地返學，我希望佢能夠喺一個爸爸媽媽、外公外婆，充滿愛嘅家庭長大，第時佢對邊方面有興趣，第時先算啦！」他又表明一個夠晒數：「自己年紀大，我好滿足啦。」</p><p>否認與恬妞復合</p><p>隨着萬子回歸，日前竟傳出他與前妻恬妞復合，他搖頭笑道：「太莫名其妙，我同太太非常好，呢啲係流言。」又有傳他婚姻及生意失敗才重出江湖，他同樣懶理，「嗰條方程式係咁諗o架啦，全部假設係咁嘅，我覺得最緊要身體健康，前幾年我膽固醇高啲，要戒肥膩同有殼嘅海鮮，其他都OK。」</p><p>提拔家棟眼光獨到</p><p>萬梓良，sowhat？巴閉咯，早年他紅遍麗的、無綫，霸氣及江湖地位十足，單是平日言行都夠出外傳。</p><p>嘆發哥華仔早離巢</p><p>萬子1977年入行，早年在麗的憑《大內群英》及《張三豐》系列等劇竄紅，入TVB時已是大哥級人馬，當時其性格較火爆及情緒化。<br>95年萬子拍攝在TVB的最後一套劇《萬里長情》，由於他因工傷而撐枴杖開工，拍攝過程十分痛苦，所以他常嘆TVB四兄弟各散東西，剩他一人撐到底，他曾慨嘆：「大哥周潤發、三弟劉德華同四弟周星馳都走晒，去晒拍電影，剩番我一個喺電視台，我點都要撐住！」幕後同事因而封四人是TVB四大天王。今時今日，問萬子對這段回憶有沒有印象，他一味哈哈笑：「唔係、唔係，邊係四大天王吖！講真都十幾年啦，我要做好自己新嘅工作先得o架！」<br>提起《萬里長情》，不得不提造就了一段師徒緣，當年有份演出的林家棟名不經傳，一天萬子帶着他走進化妝間，向在場記者大力推介：「你哋唔使影我，影吓呢個，佢叫林家棟，家仲捱緊騾仔，佢得o架，好勤力，你哋多啲寫吓佢啦。」家棟怕醜面紅，萬子卻搭着他膊頭合照，哎吔師徒自此一照定情，後來家棟憑《茶是故鄉濃》晉升一線小生，證明萬子有眼光。</p></body></html>