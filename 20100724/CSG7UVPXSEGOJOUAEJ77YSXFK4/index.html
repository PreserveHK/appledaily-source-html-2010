<html><header><meta charset="utf-8"><title>馮仁昭四圍超：泰國拍戲遇怪事　青雲拜神求心安 - 馮仁昭</title></header><body><h1>馮仁昭四圍超：泰國拍戲遇怪事　青雲拜神求心安 - 馮仁昭</h1><p>【泰國直擊】彭發執導嘅電影《索命童話》喺泰國取景，早排因為泰國紅衫軍示威而搞亂咗個進度，不過家終於煞科，噚日仲招待咗一班記者去當地探班。片中大部份演員包括劉青雲、江若琳（Elanne）、拍過電影《火龍》嘅內地演員王寶強同萬綺雯等都在場。<br>之前拍攝嘅時候試過工作人員集體眼睛發炎，唔知係咪因為咁，為咗心安理得，開工前特登搵法師主持咗個儀式。青雲接受訪問時話所謂嘅怪事，都係可以解釋嘅，佢話：「可能因為嗰日日頭曬完太陽，夜晚又要用紫外光燈再拍先至有事。」佢話之後大家睇咗醫生就冇事。</p><p>江若琳精神分裂</p><p>青雲話會扮演一個不負責任嘅警察，佢話：「呢部係懸疑片，我個角色比較簡單，反而Elanne嘅角色比較複雜，做一個有暴力傾向嘅自閉病人。」Elanne就話全套戲佢一句對白都冇，演起嚟都幾有難度：「個角色同我啱啱幫無綫拍嘅劇集《洪武三十二》好唔同，搞到個人精神有啲分裂。」Elanne話完成拍攝後會同公司攞半個月假，以平復自己嘅情緒喎。</p></body></html>