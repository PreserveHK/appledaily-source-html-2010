<html><header><meta charset="utf-8"><title>活樂遊2：曼谷大減價　胡慧冲4嚿水變粗</title></header><body><h1>活樂遊2：<br>曼谷大減價　胡慧冲4嚿水變粗</h1><p>隔籬版賣人妖，這邊廂搵番個堂堂大男人：「喂！CentralWorld燒咗，曼谷grandsale去邊度掃貨好？」「咁大個三合一的Siam，你唔係當佢無到呀？」胡慧冲這個答案未必有驚喜，卻正路非常，一個商場有齊大牌小店，唔使拼個大汗淋漓仲想點？<br><br>記者、攝影：曾冠輝<br>鳴謝：泰國旅遊局、泰國航空</p><p>全城減至二折</p><p>大減價並非日本的專利，曼谷一樣有盛大grandsale，只是季節唔同，選在最熱的6、7、8月，我姑且稱之為：東南亞冬夏二祭。Grandsale的中心思想，是把整個曼谷變成一條好大好長嘅shoppingstreet，價錢低至二折，參與的單位不獨時裝食肆，旅行社、航空公司，連醫院都玩埋一份，或者可以三折割盲腸、半價變性……講番正題，CentralWorld燒咗，趕工重修都仲有一段日子先至重開。難得曼谷解封，一場來到無碇出血豈不無癮？這時正好遇上Roger胡慧冲（真的遇上，出發前並無預謀！），還約好第二日由佢親自帶路到Siam，走訪幾間心水舖。</p><p>Siam　TheAmazingThailandGrandSale<br>日期：即日至8月15日</p><p>肉色絲襪Leggings潮得起</p><p>呢幾張相，我確係將胡慧冲影得型咗：「呢間係泰國本地設計師開的boutique，啲衫都幾型o架，我成日想着，可惜我呢種身形……」曼谷designer其實幾有諗頭（呢點睇當地電視廣告就知！），在傳統與創新之間拿揑準確，TubeGallery是一例。入到舖頭Roger即刻睇中獵物：「你睇呢套，表面好似西裝幾斯文，但又配上短褲，啱晒曼谷天氣」。設計師Saksit畢業自倫敦，雖然唔係讀時裝，但浸過鹹水多少沾染到一點西洋味。<br>忽發奇想，不如即席叫店員將Roger改造，$1,000為上限，睇睇會變成點……5分鐘過去，從更衣室走出來的胡慧冲立即變得年輕，但又不會有麻甩佬扮o靚仔的感覺，而且埋單找數，外套恤衫短褲連皮鞋，都不過係8嚿水多啲啲，呢個改造價，係grandsale時先做到。</p><p>全身改造立即充滿o靚味，改造衫、褲連鞋一口價只係$815，抵！</p><p>TubeGallery<br>位置：3/FSiamCentre<br>網址： http://www.tube-gallery.com </p><p><br>42個本地品牌一站掃</p><p>我會用「foodcourt」形容Mob.F的概念。聚眾，是為了結集個體創意力量，在400平方米的空間雲集了42個本地時裝小品牌，同場大排筵席，卻各自精采。係擺得密咗啲，但真係可以一站式由頭買到落腳，而且，保證搵到好嘢！場內衫褲鞋小物樣樣齊，而且設計前衞，入門即見一件十足太空衣，卻是連身短衫短褲。行入啲仲搵到絨布做的偽首飾、真衫領做的假衫領，唔買齋睇都過癮。無他的，Mob.F自稱是「thefashionrebels」，叛逆者、反建制者從來都會做齣好戲，算是對沉悶大路時裝的一種抗議。<br>嫌太前衞？唔會！胡慧冲入舖唔夠5分鐘立即試衫仲扲荷包，驟眼睇係件恤衫加西裝背心：「呢件出得大場面吧！不過你睇睇背脊……」西裝背心原來是有前無後的，Roger着上身就唔願除落嚟：「一陣去酒店見公關，呢件衫啱晒！」
</p><p>Mob.F<br>位置：4/FSiamCentre<br>網址： http://www.mob-f.com </p><p><br>半價三葉西班牙隊衣</p><p>「係，係adidas，但grandsale期間抵啲嘛！」又講得啱，即使香港都有，價錢平一樣會睇睇。店內貨品由三折到八折都有，款確係多，胡慧冲一見StarWar外套二話不說即刻着上身，連隨操泰語問sales：「請問有無大碼？」七折之下，當然早就俾人掃斷碼，相中胡生彈起身穿的，其實是細碼……比衫或波鞋更吸引的，是門口的一幅牆，掛滿虛實相架，中央還有一顯示屏，原來係俾人對鏡頭擺甫士影相的，然後隨機於牆上其他數碼相架顯示，更可即時print當postcard，以為要額外收費，店員補充：「免費的！」回看Roger已在鏡頭前張牙舞爪了。</p><p>adidasOriginalsStore<br>位置：1/FSiamCentre</p><p>TravelMemo</p><p>持BNO或特區護照均免簽證，泰國駐港領事館：25216481<br><br>曼谷3日2夜套票，二人同行每位$2,590起，泰國航空：21797700或 http://www.thaiairways.com.hk </p><p><br>1港元約兌4.2泰銖<br>（文中價錢已折算港元）<br><br>220V，兩扁腳插座</p></body></html>