<html><header><meta charset="utf-8"><title>中環在線：保誠CEO認低威　省鏡成績表股東 - 李華華</title></header><body><h1>中環在線：保誠CEO認低威　省鏡成績表股東 - 李華華</h1><p>保誠（2378）收購友邦單刁撻Q，粉碎嘅唔單止係保誠稱霸亞洲保險業嘅夢，CEO譚天忠（TidjaneThiam）嘅烏紗都可能隨時不保。為咗穩住自己張凳，佢惟有使出撒手鐧，提早喺噚日股東年會開始前，派發頭5個月嘅成績表，希望股東睇錢份上，放佢一馬。<br>睇返保誠張成績表，今年頭5個月保費銷售增長27%，仲特別highlight咗4月同5月嘅增幅，高過首季兩個百分點，有成28%，擺明係同股東講，保誠喺自己嘅領導之下做得有聲有色啦！而佢一直話要focus嘅亞洲業務，首5月增長33%，4月同5月更加創新高㖭！<br>保誠張成績表咁省鏡，股東又冇理由唔受嘅，加埋譚天忠喺股東會一開場就認低威，話友邦單刁搞到佢同部份股東不和，家非常後悔，所以以後會盡心盡力做牛做馬。使出呢兩招，究竟可唔可以保得住張凳？真係要拭目以待。<br>李華華</p></body></html>