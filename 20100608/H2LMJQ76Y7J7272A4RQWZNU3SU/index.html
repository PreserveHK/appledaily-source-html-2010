<html><header><meta charset="utf-8"><title>中環在線：女真族做主席　「海東青」原來係隻鷹 - 李華華</title></header><body><h1>中環在線：女真族做主席　「海東青」原來係隻鷹 - 李華華</h1><p>今日開始招股嘅海東青（2228），個公司名可能比較陌生，但其實呢個名大有來頭。聽落似海水魚名字嘅海東青，查實係一種喺東北生活嘅名鷹。根據《維基百科》資料話，呢種又名叫矛隼嘅名鷹，原產黑龍江同吉林，係古代滿族、女真族嘅打獵好幫手。<br>其他文獻就話，喺呢啲族人心目中，鷹係神鳥，係「百鳥之尊」，海東青就係鷹界之中最名貴嘅，可想而知幾咁勁。<br>可能大家會問，間公司做無紡布同化纖，做乜改個咁勁嘅名呢？嗱，公司主席叫做粘為江，粘氏原本係女真族嘅姓，原姓為「完顏」，咁大家明啦。<br>講開又講，海東青嘅股票編號係「2228」，行政總裁兼執行董事粘偉誠話，用閩南話讀呢4個數目字，就係「做乜都發」嘅諧音喎。又勇猛又乜都發，使唔使去到咁盡呀？<br>李華華</p></body></html>