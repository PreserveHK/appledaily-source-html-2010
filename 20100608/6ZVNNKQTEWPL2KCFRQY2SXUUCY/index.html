<html><header><meta charset="utf-8"><title>青心直說：邊炒波幅邊等救市 - 胡孟青</title></header><body><h1>青心直說：邊炒波幅邊等救市 - 胡孟青</h1><p>居安思危，居危更要思危。匈牙利誇大財赤，擺明係見杜拜成功搵到靠山，有樣學樣，希望喺危機中找着數。<br>市場恐慌只係假象，唔少資金已趁低買貨。上周五美股跌至4個月低位，VIX指數竟然冇再破頂，即使港股出現50日線跌穿250日線嘅死亡交叉，資金照樣入市，多隻藍籌股陽燭收市，中移動（941）更價量齊升。歐洲問題驚嚇效果減弱，投資者繼續沉醉於炒短線波幅，高沽低揸。<br>照計歐盟唔會畀歐元跌穿99年面世時定價而坐視不理，27國財長將在盧森堡開會，或有好消傳出，令歐元稍作反彈，畀位大家平吓倉。短線市場欠方向，資金亦有外流迹象，下一個亮點要等各國再推刺激經濟措施。其中最有可能帶頭嘅應該係美國，因為佢嘅7800億美元救市基金，到年底仲剩3成資金。特別係墨西哥灣漏油事件令奧巴馬民望插水，預計11月美國中期選舉之前，佢為咗幫民主黨拉票，總會派吓糖。</p><p>止痛藥難持久</p><p>至於內地就講明唔退市，人行行長周小川話積極嘅財政政策同適度寬鬆嘅貨幣政策冇變，會着力擴大內需、調整優化結構。雖然冇講明有新刺激經濟措施，但最近已延長家電舊換新、新能源汽車補貼細則同深化醫改等，預料各項加強版同區域發展大綱，有機會為市場帶嚟喜訊。<br>即使有政策扶持，亦唔好咁快開心飛身入市做好倉，始終刺激政策都只係止痛藥，經濟轉型單靠內需唔足夠，點樣改善出口至係最重要。歐元危機以來，人民幣已變相大幅升值，歐盟作為中國最大出口市場，未來數月出口肯定轉差。<br>中央嘅銀彈總會有用完一日，作為世界工廠，總不能單靠修橋補路去維持高增長。從近日富士康（2038）同本田事件可見，加薪潮一觸即發，廠商生產成本勢必急升，無可避免要反映喺價格上，對正在復蘇嘅出口可謂傷口上灑鹽。<br>今年4月內地出口增長30.5%，已恢復至金融海嘯前水平，政府當務之急係提高出口競爭力，可考慮透過稅務優惠等方法扶持製造業，改善工人就業保障同加班安排，工人做得開心，爆發工潮嘅壓力自然減少，廠商毛利雖然壯烈犧牲，卻成功換取和諧，得失原來只在一念間。<br>胡孟青</p></body></html>