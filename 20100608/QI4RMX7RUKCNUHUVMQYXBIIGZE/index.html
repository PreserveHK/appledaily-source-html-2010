<html><header><meta charset="utf-8"><title>三分一收入儲蓄投資　7成嫌人工低Y世代最恨買樓 - 李華華</title></header><body><h1>三分一收入儲蓄投資　7成嫌人工低<br>Y世代最恨買樓 - 李華華</h1><p>香港金融市場唔愁冇接班人，因為有個調查顯示，新一代嘅後生細仔，最鍾意投資就係買港股，其次係認購新股同買單位信託基金。<br>獅子行滙豐喺4月份訪問咗1100人，其中800人係Y世代（即係15至30歲），結果反映Y世代平均喺21歲開始第一次做投資，比較X世代（31至45歲）喺26歲，同埋嬰兒潮出生世代（46至65歲）喺30歲先開始第一次投資都要早；睇嚟越嚟越多後生仔想搵第一桶金。<br>而Y世代當中，平均將33%收入用嚟儲蓄同投資；至於處女作首次投資，有30%買港股，28%買新股，21%買單位信託基金。投資儲錢嚟做乜？原來74%話會為未來3至5年確訂儲蓄目標，希望儲夠錢可以做嘅，就係買樓、旅行、進修、結婚同投資；唔怪得呢排唔少後生仔咁關注買唔起樓嘅問題，原來買樓係佢哋嘅第一志願。<br>不過，Y世代中只有27%有具體儲蓄計劃，仲有73%話唔滿意薪酬（X世代係48%）㖭。鬼咩，大學畢業都係得萬零蚊人工，家啲樓閒閒哋幾百萬銀一間，要佢哋慢慢儲錢買樓，都唔知要儲幾耐先達標。<br>獅子行都好想吸納呢批客，特別為Y世代整咗個理財網站 http://www.hkYFi.com.hk，仲請咗城大教授曾淵滄同農夫，傳授吓理財心得，唔知幫唔幫到手呢？ <br><br>李華華<br>mailto:LiWaWa@AppleDaily.com</p></body></html>