<html><header><meta charset="utf-8"><title>宅女羽翹被騙　ISF密室狂呼</title></header><body><h1>宅女羽翹被騙　ISF密室狂呼</h1><p>相約樂壇新人羽翹（Ava）訪問前，對佢實在唔多熟識，上網搜尋佢嘅成名作──「YouTube教化妝」，咦，有啲o架味，身材高䠷均勻，即刻打算整架辣跑佢嘆吓，點知經理人堅稱佢係乖乖公主型，好，一於借架外表斯文，卻暗藏423匹馬力辣偈嘅LexusISF呃吓呢位宅男女神，結果？懵宅女當自己坐緊過山車，由上車叫到落車！<br><br>記者：許維雅<br>攝影：林栢鈞<br>服裝：http://Puxzycat.com提供<br>髮型：Jayyeung@HairCorner<br>化妝：Lisa.C</p><p>四座位啱啱好</p><p>入得娛樂圈，總想大紅大紫，樣靚身形好嘅Ava又識作曲填詞，應該大有本錢，但佢偏偏大唱反調，「喺呢一行，即使你好畀心機做，都未必有成果，無謂畀太大壓力，最緊要享受過程。」門面說話？咁又未必！細細個已經學彈琴跳舞，喺YouTube睇佢教人化妝嗰堆化妝護膚品，你就知佢背後有個小康之家支持，唔憂柴唔憂米嗰隻。自認係宅女，懶出街，最大嗜好係煲劇、對住部電腦，對車幾乎一無所知係意料之內嘅事，幸好，仲講得出自己鍾意嘅車款，「我鍾意福士甲蟲，車形夠可愛，MINICooper都OK，但第時買車一定揀白色。」Ava呢個儍大姐更自嘲自己左右不分、手腳唔協調，所以唔多敢揸車怕累人，不過就覺得有架車可以載屋企人周圍去會好開心。「有人講過男人買車係睇外形睇性能，女人買車就係買張凳，所以鍾意特別多凳嘅七人車，我都認同，不過我覺得四個位啱啱好。」咦，懵唔晒喎，四座位嘅凌志豪跑ISF唔知會唔會因此得佢歡心？</p><p>第一次興奮尖叫</p><p>備有5公升V8引擎嘅ISF屬市場罕有車款，二手價都要80幾萬嘅豪華房跑車在側，Ava未見特別興奮，全因ISF嘅低調外形完全掩蓋佢423匹馬力嘅驚人威力。為咗等Ava親身接觸辣車嘅魅力，逐步進逼計劃開始，先叫佢坐上司機位感受一下，「嘩！咁多掣，好複雜呀，前面呢幾嚿嘢好似揸飛機咁，好驚呀！」再示範畀佢睇點開引擎，「嘩！（大叫1秒）好驚呀！咦，呢下聲好似幾有快感，唔怪得男人咁鍾意揸車啦，嗰種操控慾都有幾大滿足感喎。唔怪得啲男人成日叫啲車做老婆啦！」叫得咁興奮，當然唔好畀佢停，叫代理哥哥載佢遊一轉，「嘩呀呀（驚叫聲無停過），估唔到佢咁勁呀！我覺得自己好似坐緊過山車，好好玩！哈哈哈！」0至100km/h只需4.9秒，再有8速+/-波箱協助下，嗰種爆發力強行迫使我哋啲背脊貼晒落張凳度，其實我都想叫埋一份。Ava嘅第一次就咁畀咗代理哥哥，我講跑車之旅呀。</p><p>LexusISF規格</p><p>引擎：4,968ccV8<br>馬力：423hp/6,600rpm<br>扭力：51.5kgm/5,200rpm<br>傳動：8前速SPDS半自動波箱，後驅<br>年份：08年　行車里數約1,000km<br>二手價：$869,000（當年售價：$1,200,000）<br>查詢：富利堡（28776700）</p></body></html>