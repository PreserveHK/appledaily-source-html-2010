<html><header><meta charset="utf-8"><title>慎防美國通脹 - 左丁山</title></header><body><h1>慎防美國通脹 - 左丁山</h1><p>美國話要改革金融制度，奧巴馬政府嘅老人顧問沃爾克聲言要（一）分拆銀行工商業及投資銀行業務，（二）不准銀行做坐盤交易（proprietarytrading），（三）不准銀行擁有及經營對冲基金或私募基金，呢啲建議受華爾街堅決反對。上述三項之中，第一條係還原Glass-SteagallAct，此法案於1933年實施，1999年廢除，於是商業銀行與投資銀行可以融合為一，JP摩根大通轉型最快，家點樣可以分拆呀，直情攞摩根大通條命；第三條嘅影響比較細，銀行可以勉強接受，但第二條就厲害嘞，唔畀銀行做坐盤交易，即係叫銀行只做蝕本或微利生意啫。滙豐恒生剛宣佈業績，滙豐賺58.3億美元，稅前利潤係70.79億美元，比○八年下跌24%。在七十餘億美元之中，「環球銀行及資本市場」（即投資銀行及交易業務）賺104.81億，增長201%，「個人理財」蝕20.65億，私人銀行賺11.08億，商業銀行賺42.75億，其他業務蝕67.2億。睇吓啦，你話若果滙控冇咗投資銀行及坐盤交易嘅話，就會錄得稅前虧損34.02億美元，股價會散晒，對恒指影響重大。滙豐如此，恒生又如何？○九年恒生業績倒退6.2%，賺132.21億港元，但財資業務賺33.93億元，上升48.9%，可見坐盤交易與投資幾好賺。<br>華爾街啲大行如高盛、大摩等係交易專家，叫佢哋放棄財資業務，勢係假，必然誓死反對奧巴馬。碰啱美國最高法院月前以言論自由為根據，以五票對四票，准許美國私人企業出錢賣政治廣告，美國商會立刻鼓掌稱快，民主黨與工會大駡判決無理。企業既可賣政治廣告，奧巴馬如強行要求銀行自廢武功，放棄財資業務，今年嘅國會中期選舉，共和黨肯定得到大量廣告支持。</p><p>一場金融海嘯帶來後患無窮，美國債台高築就係一個心腹大患。美國經濟學家有何計謀呢？天真許傳來訊息，（www.financialsense.com）三位著名經濟學家Krugman，Mankiw與Rogoff都贊成以通脹為手段，每年6%通脹嘅話，就可以催谷經濟創造就業，磨損購買力（即係話，持有美國債券者，會蝕清光購買力）。呢條橋都幾毒，如何應付好呢？天真許話最好買黃金拋售美債！</p></body></html>