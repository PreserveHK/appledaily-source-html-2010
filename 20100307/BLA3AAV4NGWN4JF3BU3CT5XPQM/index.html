<html><header><meta charset="utf-8"><title>港牌開倉四個價：實發．易發．生發．死發</title></header><body><h1>港牌開倉四個價：實發．易發．生發．死發</h1><p>三月份，香港又濕又熱，基本上可以Skip咗春天即時跳去夏天，日日廿幾度的天氣已經忍不住短袖Tee出籠。難得一開季出現開心事──潮Tee開倉，土炮港產潮牌男女裝Tee大晒冷，分別以$18、$28、$38、$48筍價現身，拆兩封利是已經入得場掃貨。睇到呢個價位，真係搵唔到理由唔買！<br><br>記者：葉雪芯<br>攝影：林栢鈞<br>Model：Norain@puremodel<br>Makeup&amp;Hair：Phyllis</p><p>$18起錶長短Tee</p><p>夏日必備Items，Tee年年上榜，開季掃Tee成為指定動作。潮童放眼日本、美國等街牌，但件件過千，最平都要五、六百落樓。其實本地潮Tee一樣有心有力，就例如今次開倉主角，統統為土產有份量兼穩打穩紮的潮牌，包括有StartfromZero、DoubleDog、unmarried、NumberLock、Dusty、Eclosion等，質素向來有保證，而且價錢平一截，難怪長年有不少Fans力撐。今次開倉由潮店Popcorn掌舵話事，齋睇價位就已經夠晒Gimmick，分四類價錢$18、$28、$38、$48。最抵玩是Eclosion男女裝Tee，此牌可算是由本地薑升級至過江龍身份的始祖，05年已經由香港紅到去台灣，圖案傾向簡單，但就以招牌Icon蝴蝶做主打，今勻全部$18有交易，拆一封利是都仲有找，勁筍！</p><p>$28專吸潮女</p><p>廿八蚊，做得乜？食個快餐Lunch都未必夠，更遑論要買件有Quality的衫。如果話你知$28掃到本地潮牌元祖級人馬Dusty的女裝線DustyMini又點睇？識貨之人肯定仆到去！靠普普藝術家AndyWarhol食糊的Dusty，十幾年來男裝做得有聲有色，早年更加開多瓣搞女裝DustyMini。AndyWarholStyle當然是擔正設計主線，其他款式則少女得多，而且帶點性感Feel，Cutting亦十分貼身GoodFit，相信今次一律價$28的價碼會引死不少精明潮女！</p><p>$38掃硬交叉牌</p><p>$38的類別之中有NumberLock和doubledog。先講NumberLock，企穩招數不多，淨係一招Crossover已經夠煞食，近年最令人有印象的不外乎是與Eason和5cm推出的Crossover，以Eason的《沙龍》歌詞作為Tee圖案，火速賣斷市，今次開倉價$38有不少NumberLock自家出品的搶眼SloganTee款式，分分鐘尋到寶。至於doubledog，雖然Tee不是主打貨，但早排趁墟搵來Snoopycrossover推出的Tee亦引來一陣熱潮，走寶的話今次可以用$38補倉，名副其實冷手執個熱煎堆！</p><p>$48玩Cult最貴</p><p>$48是今次開倉最高價位，這句說話講出來都覺得有點不可思議。說服了自己好一陣子，才敢相信這是個事實。在這個「最貴」類別之中，除了搵到少量adlib的Tee之外，最多都算是本地最StreetStyle的StartfromZero，以塗鴉藝術起家，今次減價的Tee不乏美式GraphicStyle；仲有偏激人士最愛的街牌unmarried，主張不婚/未婚主義，今次減價Tee款式有螢光彩爆甚至粗口Tee，前衞潮友咪錯過！</p><p>開倉資料</p><p>Popcorn<br>日期：即日起至3月28日<br>時間：12:00nn-12:00mn<br>電話：27221094<br>地址：油麻地彌敦道548號旺角大樓地下B舖（BurgerKing後門側）</p></body></html>