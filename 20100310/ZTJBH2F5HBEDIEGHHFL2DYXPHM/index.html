<html><header><meta charset="utf-8"><title>捐款予母校 - 左丁山</title></header><body><h1>捐款予母校 - 左丁山</h1><p>一位中國學生，自耶魯畢業後回國創業致富，月前捐了888萬美元給耶魯大學，給一些內地井底蛙網民大罵為漢奸、賣國。其實美國的大學素來向校友籌款，每位畢業生不論身處何方，如曾向學校報告了居住地址，每年一定收到母校的募捐信件，至於捐款若干，那是多多益善，少少無拘，發達了的校友，動輒捐贈巨款，以報母校培育之恩，例如胡應湘就捐過一億美元（合和股票）畀普林斯頓大學。中國大陸學生素來崇洋，對哈佛耶魯尤其達至幾乎跪拜的程度，網民對這些名校的中國畢業生又崇拜又妒忌，故此該校友捐出巨款給耶魯而不是捐給北大清華，十分令人憤怒。何必呢，北大清華復旦有咁多威水校友，身家何止千百億，佢地點解唔捐巨款畀母校呀？《蘋果》在三月七日報導，一位一百歲阿婆逝世，竟然遺下七百萬美元，全數捐畀母校LakeForestCollege，佢喺一九三一年畢業，之後做秘書四十三年，寂寂無聞，相信學校都唔記得咗佢，但佢就心懷母校，立遺囑捐晒身家。<br>世間上咁多慈善機構，為何呢位婆婆GraceGroner唔捐，只捐畀母校，此乃美國人的精神特色，有每年捐款一百幾十美元畀母校之習慣，而其他國家好少有呢個風氣嘅，想來歐洲亞洲啲大學大部份係公立嘅，由納稅人供養，所以好少向校友勸捐嘅動作，久而久之，校友覺得母校冇錢，就應該向政府伸大手板，而唔係叫校友捐錢。有好多人畢業多年，斗零唔肯捐畀母校，但就喜歡不時阿吱阿咗，以罵母校政策為樂，動機不明。<br>香港嘅大學經費並不算多，八間教資會撥款嘅院校，每年總經費加埋都只係等於一間耶魯大學嘅總支出，故此本地人捐錢畀本地大學，實在有其需要，今年曾財爺唔再孤寒，肯撥出十億元作配對基金，供全港大學申請，啲大學不敢遲緩，立即發動捐款。中貿林在三月四日出席母校教職員及校友春茗，眼見幾位校友響應捐款，未散席已由書院院長宣佈捐到六百萬元，全由幾位校友兼書院校董捐出。呢啲錢當然係作書院獎學金基金之用，班九十後學生最為得益！捐錢典範之一就係馮老闆，佢將自己所持報章（上市公司）之股份，捐出一半畀母校，聽日母校香港大學頒授畀佢一個榮譽社會科學博士學位，值得恭喜！
</p></body></html>