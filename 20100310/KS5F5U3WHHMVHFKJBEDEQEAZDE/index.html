<html><header><meta charset="utf-8"><title>大賣卡娃兒　靚色薄切</title></header><body><h1>大賣卡娃兒　靚色薄切</h1><p>日系機每季都有新「裝」預演，為2010打頭炮嘅SH-03B，由Sharp操刀，當你以為佢準備突破千萬像素，一舉擊敗索愛Satio之際，卻出其不意地玩傳統口味；SH-03B以色彩及外形兩大元素作賣點，佢配備3.7"靚芒，機身卻細小纖薄，女仔拎上手，隨時忍唔住要講聲：好卡娃兒呢！<br><br>記者：陳國輝<br>攝影：梁細權　<br>Model：Cherix@PureModels</p><p>細似Mini芒更靚</p><p>配備QWERTY鍵盤，照計份量應該有番咁上下，點知估錯晒！拍住同樣有鍵盤嘅NokiaN97mini，體積上SH-03B都係不相伯仲，特別一提厚度僅15.6mm，幾乎係同類機當中最薄；雖然輕同細，但原來屏幕Size達到3.7"，勁過iPhone之餘，仲係用Sharp最耍家嗰隻AQUOSASV屏幕㖭！試玩發現，用DoubleClick同MultiTouch嗰陣，反應唔錯，睇片質素更加靚到唔使多講，只係有個問題，屏幕唔可以像mini般稍作傾斜，唔夠人性化。</p><p>四排式鍵盤　支援英日文</p><p>滑出下半部機身，立即見到QWERTY！與N97mini最大分別，係SH-03B採用四行排列式鍵盤，亦即係話，除一般見慣嘅三行英文字，仲額外提供多一行數字鍵，分工細，用落更方便；同時比起mini，仲追加四方向掣，打機簡直方便到震！玩SMS固然快手，不過SH-03B只能輸入英日雙語，唔支援中文；同時要留意，由於呢款日系機需要用HyberSIM，故遺留改機後問題，例如使用期間可能發生「圈外」（突然無訊號）問題，至於3仔台當然又係用唔到啦！</p><p>Profile</p><p>制式：WCDMA/GSM四頻<br>體積：117×56×15.6mm<br>重量：約137g<br>屏幕：3.7"輕觸式ASV芒<br>通話時間：210（3G）/220（2G）分鐘<br>功能：QWERTY鍵盤、英日語SMS、510萬像素CMOS、四邊角彩色LED燈、支援MP4格式影片、microSD卡<br>顏色：黑、白、粉紅<br>查詢：三禾電氣（23740618）</p></body></html>