<html><header><meta charset="utf-8"><title>葛霖明年退位　高盛前總裁接棒滙控搵外人做新主席 - 李華華</title></header><body><h1>葛霖明年退位　高盛前總裁接棒<br>滙控搵外人做新主席 - 李華華</h1><p>聽講嚟緊今個星期五，獅子集團滙控（005）將會有一項重要人事任命，約翰桑頓（JohnThornton）將會接替即將退休嘅集團主席葛霖，成為滙控第一位非執行主席，及第一位在外委任嘅主席。</p><p>約翰桑頓曾任工行獨董</p><p>呢個消息係來自英國《星期日電訊報》，佢話滙控喺倫敦禮拜五舉行股東會當日，就會宣佈呢個消息。其實早喺今年1月，已有路邊社消息話葛霖喺明年暑假退休，約翰桑頓係繼任人選之一。<br>今年五十六嘅約翰桑頓，身兼滙控多個職務，08年出任獨立非執董，以及北美滙豐非執行主席，又係北京清華大學經濟管理學院教授，最緊要嘅係，05至08年期間佢曾出任工行（1398）嘅獨立非執董。約翰桑頓中資經驗咁雄厚，怪唔之得獲得重點發展內地市場嘅獅子集團垂青喇。<br>桑頓曾經喺高盛任職23年，1999至2003年出任高盛總裁，但之後同後來做咗美國財長嘅保爾森爆發權力鬥爭而憤然辭職。<br>明年底63歲嘅葛霖，報道話佢做到明年6月拜拜，仲有可能接替英國央行行長金默文。滙控發言人話，葛霖以及一班管理層都係百分百投入工作……睇嚟一切到咗星期五就自有分曉。<br><br>李華華<br>mailto:LiWaWa@AppleDaily.com</p></body></html>