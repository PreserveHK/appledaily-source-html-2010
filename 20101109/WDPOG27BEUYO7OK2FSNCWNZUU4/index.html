<html><header><meta charset="utf-8"><title>罷食大家樂 - 左丁山</title></header><body><h1>罷食大家樂 - 左丁山</h1><p>本來今日有人發起一個罷食大家樂行動，杯葛大家樂呢間快餐店，罷食者自有罷食嘅理由，唔使多講。有朋友問左丁山會唔會參加罷食，答案好簡單，就係唔會。究竟對上一次自己幫襯大家樂或大快活或美心快餐，係甚麼時候呢？真係已不復記憶，起碼最近十年來都未幫襯過，既已「罷食大家樂」咁耐，自己參唔參加呢個「罷食大家樂」行動，有乜緊要？之不過，大家樂受壓力之下，已經宣佈撤銷「食飯扣鐘錢」，今日仲有冇罷食行動呢？<br>左丁山從來不是理想主義者，從不以為自己係正義化身、公義在我手、我就代表真理，相信極大多數香港人亦唔係。呢個「罷食大家樂」行動可能只會係一個短暫激情行動，唔會有太多人參加嘅。快餐店生意競爭激烈到極，最緊要在同行之間，夠平夠靚夠快及在內坐得舒服，假如「大家樂」做到呢幾點，佢點會怕顧客不來呀。如果在上述各方面佢都輸畀美心快餐與大快活、吉野家等等，大家樂直情唔使等到眾人「罷食」就會執笠啦。<br>人哋罷食大家樂，左丁山無理由反對，但最怕有人講，你唔參加，你不熱心，無良心。見到呢啲表面激情、真理上身嘅超級熱心分子，左丁山就怕怕。見過一位年輕女士係虔誠教徒，經常義正詞嚴，聲聲追求真相，維護公義，但有一次俾人講兩句，就立即以粗口還擊，幾乎嚇親隔籬。好多年前同肥佬黎傾偈，佢就話最怕見到一啲以為「真理在我」扮救世主嘅人，敬而畏之，避之則吉，關於呢點，大家想法相近。<br>左丁山素來反對設立最低工資，認為立法對工人不利，對年青無學歷無經驗嘅搵工人士更加不利。經濟學家做過不少實證研究，結論大致如此。凡係人為訂立嘅工資、物價，並無太大意義，一係太高，一係太低，兩者皆會出現鑽空子漏洞。以最低工資（傳說係時薪二十八元）根本請唔到洗碗清潔工，有好多在港島市區經營食肆嘅老闆都話畀左丁山聽，用最低工資根本請唔到人，佢哋唔使等政府出聲，早已付出時薪三十三元以上，但對連鎖快餐店/連鎖飲食集團嚟講，因聘用好多人，小數怕長計，時薪就會較低。</p></body></html>