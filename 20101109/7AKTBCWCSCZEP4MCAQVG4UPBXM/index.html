<html><header><meta charset="utf-8"><title>求驗客手記：朗尼蒲不停　巴洛迪利喪曼市有雙儍 - 求驗客</title></header><body><h1>求驗客手記：朗尼蒲不停　巴洛迪利喪<br>曼市有雙儍 - 求驗客</h1><p>同一天空，兩個儍佬。萬眾期待明日曼徹斯特打吡大戰，偏偏兩軍高薪兵朗尼、巴洛迪利都冇份參與其中。話就話曼聯安排朗尼去美國養傷，但佢一到波特蘭就高調行贊助商嘅Niketown，似係被送去賣廣告多啲；咁都算嘞，佢到脫衣舞吧旺區流連，就完全唔識避嫌，盞招人口實。巴洛迪利仲儍，睇過佢前日領紅牌（要先對紅魔停賽，不過曼城會為佢因直接攞紅牌而要停3場上訴）嗰幕，怕且笑到停唔到口。</p><p>朗尼流連脫衣舞吧？</p><p>朗尼係咪去賣廣告？冇相干，反正有成個禮拜時間，畀佢去接受治療之餘，大把時間行吓街買吓嘢做show梗係冇問題，之但係佢唔淨係留喺Nike訓練中心或者做騷；而去10英哩外滿佈脫衣舞吧嘅地區流連，就算你唔行入去，傳媒唔亂寫至奇。鬼叫你個底咁花咩？</p><p>巴洛迪利冇啦啦被逐</p><p>如果話朗尼係儍，巴洛迪利更加係儍得勻循，佢前日對西布朗明明入兩球，喺英超一係唔入，一開齋就起孖。好衰唔衰呢個贏波功臣下半場連環踢對方中場球員穆林保，慌死球證睇唔到咁。佢衰得咁應，領隊文仙尼仲夠膽死話想為佢提出上訴，呢啲唔係叫溺愛係咩？<br>查實呢位黑人前鋒以往周不時失心瘋，年前效力國際米蘭嘅時候，對祖雲達斯時曾試過舉起中指受狠批。另外，佢完全唔掩飾自己係AC米蘭球迷嘅身份，入場捧AC米蘭之餘，仲着埋AC米蘭波衫，唔犯眾憎至奇。上季意大利盃，佢被羅馬王子托迪一腳踢落patpat，真係令人笑爆嘴。<br>上個月，佢返到意大利治療膝傷期間同細佬一齊遊車河，又胡亂闖入布雷西亞女子監獄，被警察扣留近半粒鐘至獲釋，更加無謂。明日曼市打吡少咗兩個儍人，場波戰局固然受影響，最重要係娛樂性肯定大減。</p><p>話你知：路蘭係朗尼老襟？</p><p>自從路蘭被指受安祖卡路爾「同化」，帶埋艷女返屋企胡混，越嚟越多關於佢嘅臭史被揭發。話說佢07年計劃緊結婚時，背住當時係未婚妻，家陣係老婆嘅希莉去鬼混，仲收過妓女嘅情慾短訊。個妓女正正係朗尼上年「一王兩后」女主角之一嘅湯普森。咦，計「輩份」，朗尼應該叫路蘭契哥喎。</p></body></html>