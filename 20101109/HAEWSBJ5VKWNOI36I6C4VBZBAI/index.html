<html><header><meta charset="utf-8"><title>中環在線：主播黃珊去耀才做公關 - 李華華</title></header><body><h1>中環在線：主播黃珊去耀才做公關 - 李華華</h1><p>再有女主播投身財經界！自從趙海珠06年底離開無綫電視加盟法巴做PR之後，都好耐冇聽過啲小花下海嘅消息，最新就係做過亞視《主播天下》主持嘅黃珊，9月底離開咗亞視，原來早兩星期轉去耀才證券（1428）做公關經理，同大隻佬郭思治做同事！<br>唔知耀才係咪有鋪搵主播癮，電視廣告就搵咗老一代主播何守信做主角，今次除咗搵黃珊做PR，佢哋個耀才財經台就搵咗啲前亞視人做主播，包括鄺晶晶同劉幸鈺，而至省鏡嘅，相信係07年參選過港姐、有「翻版陳法拉」之稱嘅王卉霖。一班靚女主播拱照住大隻佬，聽落都幾夠號召力。<br>至於新加盟嘅黃珊，個樣okay嬌俏，不過把聲就成日俾人彈好「牛」，所以去到耀才，應該都唔使拋頭露面同大家講「耀才證券是你首選」囉！
</p></body></html>