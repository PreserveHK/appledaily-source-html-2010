<html><header><meta charset="utf-8"><title>大市調整千點始買　一年睇300蚊中環在線：張華峰教炒港交所 - 李華華</title></header><body><h1>大市調整千點始買　一年睇300蚊<br>中環在線：張華峰教炒港交所 - 李華華</h1><p>港交所（388）一直係唔少香港股民心目中嘅愛股，事關佢作為香港嘅交所易，個份感情同埋代表性，真係非筆墨所能形容，但係自從07年尾，嗰個大意嘅司機（溫家寶），加埋阿爺無厘頭起出嚟嗰條濕滑嘅公路，令到港股直通車炒車，炒死好多260幾蚊上車嘅人之後，好多人都疑惑，呢隻股應該點樣同佢談戀愛……</p><p>連升6日　唔好心急入市</p><p>直到呢排，曙光終於再現──既有人仔產品，仲加多劑花旗國QE2（次輪量化寬鬆），港交所於是又再逼近200蚊嘞！無貨嘅散戶應唔應該買？07年高追嘅蟹民幾時可以鬆綁？一班股壇叔父輩同華華講，佢哋一致睇好……咁樣好「空洞派」喎！<br>其中一位老叔父張華峰（恒豐證券董事總經理）就講得最實在─港交所由上市開始，已經係佢投資組合嘅「膽」，但係千祈唔好心急入市，事關大市連升6個交易日，升咗千八點有多，咁港交所由10月到家都升咗四十幾蚊，「就算（港交所）今日再升，一定會調整，唔好急！」<br></p><p>有貨就賣少少good水先</p><p>張老又話，若果手上無貨，就要等個大市調整一千點至落手；有貨咩，就可以賣少少good咗水先，「我炒呢隻股咁多年，點都未試過賣晒，一定要有啲揸手！」至於呢隻股睇幾多？<br>張老好豪氣咁話，12個月內一定見300蚊！咁當日喺267蚊（即市新高）買入嘅，都唔使怕啦！<br>睇300蚊，理據何在呢又？張老話，首先，一劑QE2西水東流（西方嘅錢流向東方），香港仲要係首選，港股好，港交所自然好；第二，滬港股市唔存在競爭，因為鬼佬仍然鍾愛香港法制；第三，中國好，香港一定好，「內地經濟好，好多企業要嚟香港吸水發展……」一句到尾，香港係得天獨厚囉！<br><br>李華華<br>mailto:LiWaWa@AppleDaily.com</p></body></html>