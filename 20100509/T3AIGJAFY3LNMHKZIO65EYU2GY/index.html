<html><header><meta charset="utf-8"><title>一周兩件：慶鈴現金牛抵買 - 錢雋</title></header><body><h1>一周兩件：慶鈴現金牛抵買 - 錢雋</h1><p>慶鈴汽車（1122）銀彈勁多，加埋今年嚟，祖國汽車市場表現唔錯，係時候昅昅。慶鈴去年底手頭現金53億銀人仔，折合60億港銀，相當於每股淨現金2.42元，慶鈴現價都係得1.78元。慶鈴超級現金牛，就算個市有幾橫風橫雨，冇有好怕。又啱對上星期頭，有祖國通訊社引述中國汽車技術研究中心公佈，國產汽車今年頭四個月，累計產量增加60.6%，唔計出口嘅銷量，按年上升35%。大圍汽車內銷市場好景，慶鈴亦應該有唔錯表現。<br>估計慶鈴2010年度純利增長30%到3.13億銀人仔，PE跌到12.4倍。而呢個PE水位，已經同其他汽車股好貼近，但集團NAV折讓44%，仲係折讓最大嘅汽車股，吸引力彈出。係咁易博慶鈴上番每股淨現金值2.42元，講緊要升36%。</p><p>港建極超賣穩陣</p><p>香港建設（190）同好多隻內房股一樣，呢期股價怒插，近個半月升幅抹得一乾二淨，日線圖9RSI跌到得番14，極度超賣。港建最新淨負債比率得10.2%，穩陣到不得了。又唔計任何資產重秤，港建經呢期調整，現價（0.51元）相對NAV1.2元嘅折讓，擴大到57.5%，有唔錯折讓墊底，又有得諗。短打博港建反彈20%，到0.61元，仲未有耐上到NAV水位。<br><br>錢雋</p></body></html>