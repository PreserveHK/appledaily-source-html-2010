<html><header><meta charset="utf-8"><title>低轉高扭玩Off-Road　開山劈石</title></header><body><h1>低轉高扭玩Off-Road　開山劈石</h1><p>寶馬2011X3喺亞特蘭大搞試車，試完Peachtree順滑On-Road，跟住開上山進入PaintedRockFarm，1,200超低轉已榨出400Nm最高扭力，瘋狂劈盡石路同泥路！寶馬將SUV注釋成SAV，就係要話畀人知，X系列唔再屬休旅車咁簡單！<br><br>記者、攝影：徐影龍</p><p>碎石乾泥大考驗</p><p>廠方安排試X3xDrive35i，日行駛超過200公里，全新X3體積加大，正當享受緊闊落舒適嘅豪華駕駛感，按GPS指示，於百零公里途中，駛入山中一處名為PaintedRockFarm嘅遼闊營地。一望無際嘅草地，外加泛着迷人碧藍色嘅靚湖美景，揸住X3踱步散心，連日來出國公幹嘅疲態盡消，好愜意！<br>搵個靚位慢慢影相，午休後再搵吓砂石路，稍稍一試X3嘅越野性能，以為輕輕鬆鬆又收工。點知以為準備打道回府之際，指導員問我準備好未，Ready就正式駛入「至激農場」。望住兩旁大樹林立，只剩極狹窄入口，未駛入已Feel到高低起伏嘅路面，以及滿地碎石同乾泥，原來呢Part先係Off-Road主菜！唔係啩？架X3咁豪華又新淨，點忍心呀？</p><p>400Nm隨時揸喺手</p><p>穿過入口駛入，果如所料路面狹窄，滿地大細碎石相當難行，扽到人都癲，可幸X3懸掛衝程足夠，不致硬食回震力。廠方攝影車走在前面，揚起鋪天沙塵，本來環境極惡劣，但X3座高同夠Wide嘅擋風玻璃，令人易於認清路面。最正係新TwinPowerTurbo引擎加8速波箱嘅完美配合，扭力峯值由1,200轉已爆發，一路直上5,000轉，都有超強400Nm揸喺手，基本上毋須轉入DDC嘅「Sport+」模式，掂住油門已應付到上上落落嘅崎嶇爛路，引擎呼吸暢順，唔會跑到上氣唔接下氣。<br>越跑越刺激，開始忘記X3係一架中型豪華SAV，大油大Brake兼不停扭軚，漸漸當正自己揸緊越野四驅車。咁靈活，全因首次加入X系嘅EPS電子轉向系統，以及享負盛名嘅xDrive智能四驅系統，過彎或單輪離地無抓着力，都懂得分配動力至其他輪胎，唔會齋Spin胎咁浪費動力。仲有兩個禮拜，全新X3就火速到港，屆時再安排「SM路段」，瘋狂蹂躪一下呢架極好玩嘅X3。</p><p>規格</p><p>引擎：2,979cc直六Turbo<br>馬力：306ps/5,800rpm<br>扭力：400Nm/1,200-5,000rpm<br>傳動：8速+/-波箱四驅<br>售價及到港日期：待定<br>查詢：31299000（BMWHK）</p></body></html>