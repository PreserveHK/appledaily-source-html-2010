<html><header><meta charset="utf-8"><title>長江7號VS長江1號記招股東會撞時間爭記者 - 李華華</title></header><body><h1>長江7號VS長江1號<br>記招股東會撞時間爭記者 - 李華華</h1><p>長江實業（001）同和記黃埔（013）嘅股東會今日舉行，下晝兩點九開晒兩個AGM之後，又係超人響紅磡海逸酒店發表「國情諮民」嘅時間，按照慣例，無上市公司夠膽同佢老人家硬撼，無論咩生肖咩冧巴都要迴避。<br>估唔到，真係有人個膽比天高，夠膽同超人撞時間爭記者，邊個咁夠薑？咪就係升呢做咗上市公司（帝通，8220）董事嘅「周董」周星馳囉！</p><p>周董處男下海主持發佈會</p><p>據周董身邊人講，佢哋真係唔知李生幾時開AGM幾時發表講話，咁家又無理由無厘頭改期o架，所以聽日周董仍然會如期喺下晝兩點半，喺對面海金鐘同超人打對台，實行同大家分享吓佢未來點喺帝通大展拳腳，當然唔少得show一show佢得意之作《長江7號》套卡通啦……呢勻真係長江7號大戰長江1號咯!<br>咁班行家又會點樣取捨呢？Well……一邊係我哋香江嘅首富，一字一句往往觸動香港政經兩界嘅神經。另一邊嘛，話晒係港產「國寶級」喜劇之王，加埋周董處男下海第一次host上市公司嘅發佈會……你話邊面吸引力大啲嘞？<br><br>李華華<br>mailto:LiWaWa@AppleDaily.com</p></body></html>