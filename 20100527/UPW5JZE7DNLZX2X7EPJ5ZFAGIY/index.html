<html><header><meta charset="utf-8"><title>人生在世不稱意 - 左丁山</title></header><body><h1>人生在世不稱意 - 左丁山</h1><p>美國加州有一位十三歲少年登上珠穆朗瑪峯，創下最年輕攀山成功的紀錄，澳洲有一位十六歲少女個人駕駛帆船環繞世界一周，返回雪梨受到英雄式歡迎。香港有十五歲的男女學生疑因情感問題，一同跳樓；一位十七歲中四男生在全校老師同學面前自學校天台跳下自殺。<br>睇呢啲新聞，着實令人煩悶、不安，為乜我哋香港啲年青人好學唔學，唔去爬山划艇，而私自怨這怨那，好似全世界人都唔明白佢哋咁，一死了之？香港學生在課堂上究竟除咗考試之外，仲有冇學習人生及倫理，唔通又係社會嘅錯？老師之中，邊一科嘅老師會對學生講授人生道理o架？想落，老師已要應付新學制、新課程、防學生濫藥，居然又有教育官僚話學校可以自編教材，唔使出版商送教材。請問老師沒有三頭六臂可以做得幾多嘢？逼學校做呢啲嘢，受唔住壓力嘅老師亦會跳樓。<br>沙田陳太睇到呢啲新聞，喟然而嘆曰：「我在寶血之時，國文老師區公最鍾意教書之時，講解人生道理，現在回想起嚟，區公對我哋班女孩子灌輸咗好多倫理意識及人生處世道理。有一首詩我仲識背，但唔記得詩名，係李白作嘅：「棄我去者，昨日之日不可留，亂我心者，今日之日多煩憂，長風萬里送秋雁，對此可以酣高樓，蓬萊文章建安骨，中間小謝又清發，俱懷逸興壯思飛，欲上青天攬明月，抽刀斷水水更流，舉杯消愁愁更愁，人生在世不稱意，明朝散髮弄扁舟。」</p><p>用iPhone老早下載咗《唐詩三百首》，立即搜尋，知道呢首係李白嘅七言古詩《宣州謝眺樓餞別校書叔雲》，左丁山在中學時亦讀過。沙田陳太話：「區公教詩之後，就會同我哋講：小朋友，人生失意之事十常八九，千祈唔好受到少少挫折就放棄一切，最多咪學吓李白，第二朝起身就去划艇散心囉。我哋根本唔明白大人點解咁多煩憂，區公話我哋跌倒之後就要爬番起身，佢每教《論語》、唐詩、宋詞都會有一番勉勵人生嘅說話，今日嘅老師唔知會唔會咁樣教書呢？」真係唔知，今時今日，中學唔會教古文要學生背詩吖嘛？陳太大概係Out晒嘅老餅，啲九十後，二千後會聽唔入耳，但啲新派新人又點樣教與學呢？</p></body></html>