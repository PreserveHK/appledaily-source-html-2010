<html><header><meta charset="utf-8"><title>AudiA5兇你：環保惡晒！</title></header><body><h1>AudiA5兇你：環保惡晒！</h1><p>如果你係堅持高排放、高耗油先係辣車嘅死硬派，咁今時今日可以話你知：你Out晒！因為一直以霸氣十足見稱嘅AudiA5都推出環保版本Sportback1.8TFSI！合乎政府環保車標準，潮跟大趨勢之餘，你都唔好以為佢用1.8公升偈就係溫柔派，當踩油掟住入彎嗰刻，你就知環保都可以很惡。<br><br>記者：趙慧敏<br>攝影：林栢鈞<br>Model：Wing@PureModels</p><p>耗油低性能高</p><p>講到Audi喺環保車方面嘅成績，近年真係幾突出，去年品牌嘅首部香港政府認可環保私家車A31.4TurboFSI爆出無耐，連Q73.0TDIcleandieselquattro又成為香港唯一認可柴油私家車，真係搶盡風頭。而今次接力嘅係A5Sportback1.8TFSI，又獲政府認可為環保車。你咁支持環保，政府總畀啲着數你，能夠攞到百分之三十汽車首次登記稅優惠就畀硬你，不過買得環保車，Buy佢嘅技術自然係關鍵。A5Sportback1.8TFSI明攻環保車市場，低排放、低耗油自然係主打項目，由於今次佢用上以環保見稱嘅FSI燃油直噴技術，減少耗油又可以發揮更強動力同扭力，1.8偈可以輸出最大160匹馬力，至於扭力，喺1,500轉開始，一直延續至4,500轉，輸出最多250Nm。根據廠方數字，每公里耗油只需$1.05，耗油量與一般日本房車不相伯仲，但性能就明顯高一皮。</p><p>欠quattro一樣穩定</p><p>今次Audi喺A5環保技術上落咗唔少功夫，雖然欠缺了Audi嘅招牌配備quattro，但Sportback1.8TFSI亦用上奧迪最新研發科技，升級版嘅ESP電子限滑系統添置了前軸電子差速鎖定裝置，喺行車時監察前軸運作，再因應不同情況自動分配扭力。事實上駕駛這部車時，穩定性十分高，而且多得前軸電子差速鎖定裝置幫助，有效減少高速時轉向不足，提升穩定性，在攻彎時，擁有接近quattro嘅反應。至於性能，A5Sportback1.8TFSI爆發力稍嫌溫柔，但當高速行駛時，反應爽夾快。既然係環保分子，購買習慣都不期然要精打細算，與先前推出過嘅同門A5Sportback2.0TFSI相比，兩者無論性能、外形及設備上都猶如孖生兄弟，A5Sportback1.8TFSI現價$375,300，而2.0版本當時售價約為$459,000，兩者相距超過八萬，支持環保，着數加碼！購買A5Sportback1.8TFSI理由，自然又多一個。</p><p>A5Sportback1.8TFSI規格</p><p>引擎：1,798cc直四<br>馬力：160hp/4,500-6,200rpm<br>扭力：250Nm/1,500-4,500rpm<br>傳動：8速Multitronic+/-自動波<br>售價：$375,300起<br>查詢：25281862（AudiHK）</p></body></html>