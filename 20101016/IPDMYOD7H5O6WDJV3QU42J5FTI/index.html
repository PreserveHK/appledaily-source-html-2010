<html><header><meta charset="utf-8"><title>換胎改玻璃　無聲勝有聲</title></header><body><h1>換胎改玻璃　無聲勝有聲</h1><p>最新出爐的Elgrand行貨已火速到港，呢架日產2010壓軸重頭戲，唔止更豪華更高馬力，廠方更針對車內寧靜作全車改良，由輪胎到玻璃等玩晒隔音，就算爆住4,400轉扭力峯值，坐車內好似戴住罩耳Headphone咁，成個世界清靜晒！<br><br>記者：徐影龍<br>攝影：伍慶泉<br>Model：Jeana@GMEModels</p><p>隔清雜音　靜如止水</p><p>2010Elgrand在日本賣到爆晒額，全因最新第三代版本，不但內櫳裝潢同豪華度成歷來之冠，仲有大量平時無乜人留意到的貼心設計，令到揸嗰個同坐嗰個都有帝皇式享受。例如全球首創肩膊式第三摺位，調校頭枕更具彈性，令你平卧中排皇帝椅時，都可稍稍傾前望番前方街景或LCD屏幕，唔會焗住望天花板咁無癮；還有錶台吸光物料，西斜曬到正都唔會巉眼；空氣清新系統懂得偵測車外臭氣，自行啟動幫你除臭等設備，實在相當體貼。<br>作為旗艦七人車，一堆豪華設備已屬指定動作，令我更窩心的，是廠方特別注重車廂的寧靜，如採用前方隔音擋風玻璃及YokohamadB吸音輪胎等，將風聲、路噪等雜音隔得一乾二淨，加埋引擎同XtronicCVT波箱配合，就算發力狂奔，車內乘客仍可熟睡，挨在Ottoman皇帝椅上，斜望窗外美景，絕對無聲勝有聲。</p><p>280匹快得夠穩</p><p>Elgrand在日本有多個版本，如HighwayStar、Rider、2.5L或3.5L、七人或八人、前驅或四驅等，花多又眼亂。而港版則簡單些，以最頂級350HighwayStarPremium壓陣。不同的是受香港法例所限，駕駛艙不能裝設DVD屏幕，故整個影音系統都要改裝，雖比日版缺少了BOSE喇叭及360度天眼系統，但車價足足慳成10萬，可算是全球最平的HWSPremium。<br>3,500ccV6引擎唔講得笑，280匹馬力推架七人車當然綽綽有餘。以最好玩的6速+/-波實戰一輪，發覺因地台矮了95mm而受惠的車身，操控上更為得心應手，且出入大小停車場，都再無刮頂之慮，揸起來瀟灑得多。驅動系統由過往尾轆車改為頭轆車後，反而揸得更穩定，高速入彎都不會出現「甩尾」情形，以後大老闆坐在車內，攞住報紙嘆咖啡，再施施然同你講：「唔使急，最緊要快！」咁都唔怕掟親佢老人家咁為難喇！</p><p>NissanElgrand</p><p>引擎：3,500ccV6<br>馬力：280ps/6,400rpm<br>扭力：35.1kg-m/4,400rpm<br>傳動：6速XtronicCVT+/-波箱<br>售價：$589,800<br>查詢：28035333（合誠汽車）</p><p>今日即睇全新Elgrand</p><p>日期：今、明兩天<br>時間：10am-9pm<br>地點：九龍塘又一城LG2層</p></body></html>