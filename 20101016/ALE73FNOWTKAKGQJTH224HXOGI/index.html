<html><header><meta charset="utf-8"><title>思基戀七國咁亂馮仁昭四圍超：Zoie唔認撬余思敏牆腳 - 馮仁昭</title></header><body><h1>思基戀七國咁亂<br>馮仁昭四圍超：Zoie唔認撬余思敏牆腳 - 馮仁昭</h1><p>蔡卓妍（阿Sa）同陳偉霆（William）突然大方認拍拖，而阿Sa嘅前夫鄭中基（Ronald）又認同有線主播余思敏發展緊，搞到滿城風雨，點知近日又傳Ronald嘅舊愛楊千嬅老公丁子高嘅前女友譚凱琪（Zoie），撬走余思敏嘅有錢男友陳朗，關係真係七國咁亂。<br>噚日Zoie去奧海城出席活動，當記者問番呢件事時，Zoie明顯早有準備：「我哋拍拖唔係秘密，喺銅鑼灣鬧市拖晒手又點會係地下情，已經確定咗大家係單身先開始。」Zoie話被指同陳朗去酒店偷情，佢感覺無奈：「我一向好鍾意去酒店食飯同飲嘢，所以睇到報道真係有唔開心。」</p><p>同余思敏冇芥蒂</p><p>Zoie話家喺有線撞到余思敏都有打招呼，唔會覺得尷尬，佢話：「成年人做每個決定都會諗過後果，媽咪都教我，做嘢過得自己過到人就得。總之唔存在撬牆腳，件事唔係雜誌講得咁核突。」講到余思敏同Ronald嘅戀情，Zoie話兩個單身嘅人只要真心相愛就得。<br>噚日鄧紫棋（G.E.M.）去學校宣揚禁毒訊息，之前佢同陳偉霆傳緋聞，家人哋宣佈同蔡卓妍拍拖，佢話：「佢係我阿哥，有同我講拍拖嘅嘢，都係早你哋（記者）少少知。佢叫我唔好講，唔係一世嫁唔出喎。」</p><p>阿詩讚阿Sa勇</p><p>一向同阿Sa私交甚篤嘅何韻詩，噚晚去尖沙嘴出席Burberry新店開張活動，問阿詩會唔會覺得Sa霆戀好驚訝？佢話：「我同阿Sa識咗好耐，所以聽到都唔出奇。」阿詩話阿Sa係一個敢愛敢恨嘅人，但始終夠膽公開承認都好勇敢好犀利。問到係咪一早知所以唔覺得出奇？又係咪唔只佢哋話齋拍咗三個月咋？阿詩即詐儍扮懵話：「吓？冇呀，唔知喎，總之冇講得咁誇張喇。」</p></body></html>