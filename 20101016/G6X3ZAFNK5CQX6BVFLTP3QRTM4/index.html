<html><header><meta charset="utf-8"><title>活樂遊1：牧牛湖食大閘蟹　一條龍膏膏膏</title></header><body><h1>活樂遊1：牧牛湖食大閘蟹　一條龍膏膏膏</h1><p>上周末，小記專程坐飛機到「馬鞍山」，品嚐現時人氣最強的大閘蟹。地點我無寫錯，你亦無睇錯，此馬鞍山不同彼馬鞍山。此馬鞍山身處安徽，有個現時聲名未及陽澄湖的大閘蟹場「牧牛湖」，來此你能找到大閘蟹一條龍服務，由養殖至將蟹食至粉碎你都可以在這裏做得到。<br><br>記者︰吳美美<br>攝影︰林栢鈞、吳美美<br>鳴謝︰興隆食品有限公司</p><p>湖上蟹實Q睇水</p><p>重陽未至，身邊各大哥大姐都話要整餐大閘蟹宴，還說已經食咗隻八両蟹落肚，excuseme，請問咁早真係可以搵到真正足八両大閘蟹嚟食？仲要今年天氣熱咗咁耐……<br>驅車前往安徽牧牛湖大閘蟹養殖場，這裏總面積達一萬畝，先到佔地三百畝的蟹苗場，只見一個二個水草池，原來水草在生態養殖法起了很重要的角色，因為水中溫度要控制在25-30℃，水草就有散熱及保暖的兩重作用，撈起水草就會見一隻二隻蟹BB（中華絨螯蟹是這裏的單一蟹種），現時的約有五個月大，有如一蚊人民幣硬幣大小，到七個月時就可以移至「成人池」繼續成長。安徽是全國生產最多大閘蟹的地區之一，去年單單出口到香港的就有50噸，運抵日本的更有60噸，日本人對大閘蟹的瘋狂不亞於港人。<br>一萬畝的養殖場，用腳是行不完的，用船啦！到了湖水較深但依舊勁多水草的「成人池」，我們就轉乘小艇睇捉蟹兼睇水，這個睇水有兩重意義，第一，因面積太大，怕有蟹賊光顧，於是派出「湖上蟹實Q」，佢哋每晚住在舟中，咪以為好寫意，伯伯話蚊多到暈，入面又細又窄，轉個身都怕翻艇。第二，是睇湖水，牧牛湖湖水屬活水，污染度相對較低，我們拎個膠樽裝水睇睇，單憑肉眼觀察，又真係幾清（內地水遠睇你都知幾黃……），食時都安心啲。</p><p>五両金黃已夠嘆</p><p>聽完以上一大餐，蟹癮難耐，還是開動胃酸，擦餐大閘蟹宴，蟹場主人Eric為我們安排了一頓大閘蟹crossover農家私房菜，今次我們品嚐的蟹是約五両，一籮63隻的，主人家先小人後君子講到，重陽前，蟹其實未完全成熟，肉身及膏方面都稍遜，聽完拎上手再轉身，蟹腳特別尖長，因養殖過程是放養，令蟹有很多走動機會，與泥身磨擦……講多無謂，揭開蟹蓋睇睇內裏蟹膏情況如何，雖未至於澎湃但已夠嘆，色澤又金黃，難道飼養時食得多粟米同南瓜多有幫助？唯一缺點，蟹黃有少許苦味，俾Eric言中，未當季味道都係爭少少，但他就好有信心講：「11月時牧牛湖的蟹味道一定贏太湖陽澄湖！」至於配角的農家菜，味道都屬中上等，最推介是「魚蒸蛋」，蛋滑嫩，吸了魚汁，有清清的鮮甜味，送飯一流！
</p><p>3日2夜蟹團：</p><p>不好意思，以上行程乃屬私人性質，要一嚐的話恐怕……好彩主人家說，10月23-25日及11月12-14日，將會搞兩團3日2夜大閘蟹之旅，與以上行程相若的「蟹團」，每位盛惠$4,399（全包宴，包括來回機票、酒店住宿、兩餐任食大閘蟹等），查詢︰25415072（興隆食品）</p><p>a.馬鞍山牧牛湖水產品有限公司<br>地址︰安徽馬鞍山市當塗縣石橋鎮</p><p>烤鞋底送酒一流！</p><p>要食野生魚，香港已等同絕望，有機會回內地，當然盡情地吃。采石第一樓可說是馬鞍山裝潢最為骨子的酒樓。這裏吃的最著名是魚，我們也就叫了幾道「江魚」，屬長江中下游一帶。皖菜重色，紅燒是其中對應的做法，一道紅燒紅鯽魚，色澤賣相幾吸引，加有少許辣味，肉身幾滑又啖啖肉，不怕有泥味。有道菜個名我好鍾意，叫「大烤草鞋底」，即是龍脷魚，炸至表面脆身但內裏唔會完全無晒水份，配酒又是一流。奇味江囗魚，基本上我真係好唔鍾意呢條魚個樣，唔通因為咁，大廚就用好多蒜頭煮呢味魚，務求見唔到佢個樣？當然不是，用蒜是要帶出魚的鮮味，好易食咗大半條。<br>題外話，當塗縣與李白有好大關係，因他是在這裏百年歸老的，所以有很多他的相關物，例如有支采石磯白酒，就用李白個body做酒樽。
</p><p>b.采石第一樓<br>地址︰安徽馬鞍山市當塗縣采石唐賢街47-49號</p><p>辣油浸豬手　標汗!</p><p>一樣食物是否好食，一次點可作準。所以我繼續搵皖菜試試味。吃重量級菜式時，經常會先出現六小碟，這裏我就試了臭豆腐及滷豬手，前者不至大臭而帶有豆味，後者肉質較乾不似香港式的超腍豬手。再來的還是豬手，「木桶豬手」基本上是辣油浸豬手，入口微辣卻足夠標汗，肉身亦已浸至腍身，是可以一嚿接一嚿咁食。要說那道老鴨湯，完整一隻鴨擺落去煲，味道點會唔夠甜，唯一缺點是隻鴨有點肥，所以喝湯前要先「撇」油。</p><p>c.龍湖食府<br>地址：安徽馬鞍山市當塗縣太白鎮永寧村</p><p>劉健威周街即買即食<br>炒野山栗　香糯!</p><p>內地要找小食不難，簡單的如「張記野山栗」，有5間分店但經常下午就賣完收檔，栗子來自河北，先用大火炒15分鐘，再溫火炒15分鐘，香糯感都炒晒出嚟。不同天津栗，無咁甜咁大，但依然夠粉夠香，食完隻手唔會黏。</p><p>張記野山栗<br>地址︰安徽馬鞍山市當塗縣湖北東路9號</p><p>滷牛好!</p><p>再來是滷味店「皖北食品」，有各種滷味小吃如滷牛，豬手、牛筋，首選當然是牛，嗅落不是潮式那種鹹勁，而是帶有花椒味的滷水香，滲入牛，是越越帶勁的。
</p><p>皖北食品<br>地址︰安徽馬鞍山市當塗縣朝輝花園114號</p><p>$1葱油餅微脆感動!</p><p>在皖北食品附近，亦有不知名小檔，賣的是芝麻酥餅及葱油餅。前者芝麻表面香脆，只係內裏葱油不夠香。後者做得非常薄身，葱油味輕易滲入餅內，咬落微脆，食完簡直感動得要再食多塊。</p><p>TravelMemo</p><p>持有效回鄉證或卡均可。中國旅行社：28533533<br><br>安徽馬鞍山有南京後花園之稱，可直飛南京祿口機場再驅車前往當地。港龍航空由香港到南京來回機票由$2,030起。查詢︰ http://www.dragonair.com </p><p><br>1元人民幣約兌1.1７港元（文中價錢已折算港元）<br><br>220V，兩扁腳插座</p></body></html>