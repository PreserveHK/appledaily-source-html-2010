<html><header><meta charset="utf-8"><title>Siam新戰場Soi5　泰版崔智友擺街</title></header><body><h1>Siam新戰場Soi5　泰版崔智友擺街</h1><p>曼谷，跟住胡慧冲，依然是shopping，今次輪到SiamSquare。當天紅衫軍燒掉的其實不單止CentralWorld，還有整座SiamTheatre以及部份SiamSquare。CentralWorld已重開，SiamSquare亦新開了一條購物街Soi5。<br><br>記者、攝影：曾冠輝</p><p>購物橫街似旺角</p><p>Soi5，意思就是SiamSquare第5條橫街吧。「話說當天紅衫軍燒了SiamTheatre和SiamSquare內部份店舖，商戶突然無店可開，結果在Soi4聚集開起跳蚤市場來，似足香港的女人街……」呢個未算重點：「同時間，有關單位在Soi5建造一列舖位，租予原來在SiamTheatre內的商舖，比較有錢或質素較好的店在這兩三個月間開始進駐。」周末周日的SiamSquare好熱鬧，似旺角，街細細卻多嘢睇，我們這次精選了幾間小店。</p><p>店1　鄰家女孩街頭服</p><p>我們第一間看中的店，或許是被站在店前的「崔智友」吸引入內，像個鄰家少女的Oil原來竟就是這間U.Ma的店主，店面佈置簡單卻見心思。Oil才二十出頭，外表清純得像初入世途，剛畢業就開店賣衫，有從批發取貨，亦有自己的設計，未必是驚為天人的創意，都是參考日、韓風格，東拈西挪拼湊一起再灑一點地道details，如領位拼上另一種布料，或袖口加幾粒鈕，又或補上幾個布章，就成了帶個人特色的streetwear。睇落店內男裝居多……或者咁講，係中性偏近男裝居多，款式男女皆宜，但沒有太大的尺碼，剪裁都較收身，Roger得個睇字。</p><p>店2　後宅男潮tee</p><p>捧住個大肚腩的Roger都唔使太沮喪，再過多幾個舖位，又有一家專賣tee的，大碼也稱身。小店的名字夠過癮，Post-nerd者，後宅男也。大學讀設計出身的店主自認從前是個宅男，八年前自己設計tee在翟道翟擺賣，賣賣吓搬埋入SiamTheatre開舖，店名Nerd，是自嘲，也是圖案設計的concept。來到SiamSquare，想法改變，設計題材多了，不再Nerd，因而Post-nerd。舖頭細細，tee款卻多近百，保證件件自家獨有。圖案簡單沒有過份誇張，但見心思，以為簡單心口繪上黑色巨心，近睇至知原來是密密縫上暗啞黑色方形珠片；又有一件，同樣是心，近睇才見「心」上寫滿了名字，都是店主的朋友，當然也包括日籍老婆和女兒。Roger最鍾意的，是那種fakeprinttee，一見那白色印上牛仔褸樣的，二話不說立即試上身，雖然肚腩依然。</p><p>店3　抵買手做皮鞋</p><p>泰國，皮鞋，從沒有想過兩者有關聯，更無諗過喺泰國買皮鞋，卻原來有好設計。Maneesilp算是SiamSquare之中較有來頭的一個吧，30年賣鞋歷史，分店除了遍及布吉、清邁，萬萬估唔到連米蘭都有，夠晒說服力！店內皮鞋全是泰國本土handmade，手工說不上非常精緻，但勝在款式多，而且抵買。平是有原因的：「此店以往曾採用來自米蘭的皮做鞋，但價錢太貴，且不適合在熱帶地方穿，因而改用較平的韓國牛、羊皮，質地較輕，亦能減少摺痕。」鞋款偏向年輕新潮，突然再興起的帆船鞋亦有，顏色又多，黑白啡以外仲有紅藍黃綠橙。睇住Roger試完一對又一對，鞋放滿一地，終買得心頭好。</p><p>嘆甜品!獨沽泰國最靚芒果</p><p>「我細細個就好鍾意食芒果，但又覺得芒果難切好麻煩，所以想到不如開店幫人切埋容易啲食。」就這麼一個簡單的理由，於是有了MangoTango。在SiamSquareSoi5這一家是三個月前新開的，在曼谷總共有四家店，嚟緊仲諗住喺清邁開多間㖭。MangoTango就似香港的許留山吧，座上客以年輕人居多。不過此店更專注，獨沽芒果，各式布甸刨冰乜撈物撈的都離不開芒果。我嘛，當然揀每到曼谷都必食的芒果糯米飯，飯軟又甜度適中，芒果有陣清香，原來是用上泰國最好的NamDokMai芒果，仲附上香滑芒果布甸加雪糕球，三十零蚊都算抵食。</p><p>NewShoppingStreet</p><p>溫馨提示：當你見街上有擺賣CrispyKreme的冬甩，請不要見怪，曼谷自月前新開了一家後便起了熱潮，門外天天大排長龍，於是有人特意晨早買些冬甩來擺街賣，每個約$12.8而已。</p><p>TravelMemo
</p><p>持BNO或特區護照免簽證。泰國領事館：25216481<br><br>阿聯酋航空前往曼谷機票$1,837起，查詢： http://www.emirates.com </p><p><br>1港元約兌3.9泰銖（文中價錢已折算港元）<br><br>220V，兩扁腳插座
</p><p>泰國<br><br>曼谷<br><br>下周天晴，25-33℃</p></body></html>