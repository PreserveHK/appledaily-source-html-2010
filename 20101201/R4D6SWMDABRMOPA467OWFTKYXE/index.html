<html><header><meta charset="utf-8"><title>湯彥麟去留　周末前揭盅國泰史樂山等做CEO - 李華華</title></header><body><h1>湯彥麟去留　周末前揭盅<br>國泰史樂山等做CEO - 李華華</h1><p>江湖近日盛傳，國泰航空（293）行政總裁湯彥麟可能離開國泰，過檔國際航空運輸協會（IATA）做其總幹事兼總裁，噚日華華有探子回報，話IATA好大機會喺今個周末前宣佈新總裁人選，替代現任嘅GiovanniBisignani。如果真係湯彥麟，最開心嘅人可能係最大機會接掌國泰嘅常務總裁史樂山。<br>聽講，就算湯彥麟唔係辭職，佢退休之後，史樂山都係國泰行政總裁嘅大熱繼任人選，所以如果湯彥麟真係決定過檔IATA，有機會升職嘅史樂山一定非常高興。</p><p>湯彥麟過檔IATA可做到花甲</p><p>航空界人士分析，湯彥麟77年加入太古集團，今年55歲，按國泰內部規定，西人57歲就要退休，即係仲有兩年玩，IATA總幹事兼總裁聽講係5年一個任期，湯彥麟家過去就可以做到60歲，如果等到兩年後退休，到時又未必搵到另一份咁有國際地位同聲譽嘅筍工嘞！<br>而且，聽聞IATA總幹事兼總裁一職，年薪有成千萬，湯彥麟舊年喺國泰嘅年薪超過1200萬，即係話兩份工嘅年薪差不多。不過，IATA份工喺日內瓦返工，當地薪俸稅率高過香港好多，啲錢嘅使法好唔同，有咁多考慮因素，可想而知，湯彥麟的確需要「腦交戰」幾百回合先有決定。<br>國泰過去十年差唔多隔幾年就換一個行政總裁，陳南祿04年底接替唐寶麟做行政總裁，做咗兩、三年就由湯彥麟頂上，如果佢決定走，咁國泰又要換人。好彩大公司講制度，唔會因為一個人走咗而令到公司政策出現重大變動，否則，長線投資者可能無所適從。<br><br>李華華<br>mailto:LiWaWa@AppleDaily.com</p></body></html>