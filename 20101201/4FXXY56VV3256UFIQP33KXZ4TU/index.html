<html><header><meta charset="utf-8"><title>傳簽無綫誓砌低阿佘雯女發功博冧莊視后</title></header><body><h1>傳簽無綫誓砌低阿佘<br>雯女發功博冧莊視后</h1><p>每年一度的無綫盛事《萬千星輝頒獎典禮2010》將於周日（5日）舉行，《義海》雙雄鄧萃雯和黎耀祥與《公主嫁到》的佘詩曼和陳豪，屆時連人帶劇正面交鋒，但兩幫勢均力敵，難分千秋。向來篤信玄學的阿佘被指急搵大坑風水屋加料催運，雯女也隨即發功，昨日有傳她將簽約無綫，以賣身絕招博冧莊封后，誓要KO宿敵阿佘。</p><p>無綫兩齣人氣劇《巾幗梟雄之義海豪情》及《公主嫁到》，將於周日的台慶頒獎禮上決一高下。連月來兩劇已鬥個你死我活，《義海》結局最高收視獲300萬人捧場力壓《公主》，但論全劇平均收看人數，《公主》則勝《義海》一籌。至於兩劇勁「侶」九妹鄧萃雯拖劉醒黎耀祥，昭陽佘詩曼搭駙馬陳豪，無論實力、演技及入屋程度俱旗鼓相當，的確難分勝負。</p><p>阿佘搵風水屋催運</p><p>兩幫人由去年鬥到今年，雯女和祥仔去年以民望掛帥，挾《巾幗梟雄》首度封后稱帝，擊敗《宮心計》的阿佘和陳豪，不過今場大戰更激，阿佘和雯女各出法寶爭視后寶座。話說向來篤信玄學的阿佘一直深信其北角香閨風水靚，自入住後名利雙收，早前她吼準時機賣樓勁賺800萬，現她雖身在無錫拍新劇《帶刀女捕快》銀，但同時間也遙控親友為她物色大坑風水屋催運，希望好運再臨。<br>據悉阿佘已度期周日返港出席頒獎禮，另一邊廂的雯女也不輸蝕，賽前傳言滿天飛。昨傳出雯女為博冧莊攞獎，會與無綫簽包薪約，加入親生仔女行列，難怪之前聲言冇獎攞就缺席頒獎禮的她，突然翻兜答允出席。記者昨日致電雯女，她承認會出席頒獎禮，但鄭重澄清與攞獎無關：「我星期日係會出席頒獎禮，Wyman（黃偉文）仲會幫我揀戰衣，不過之前我嘅說話被斷章取義，因為記者問我嗰日，我都未知自己入唔入到圍。」<br>提到賣身無綫之說，雯女聞言笑說：「舊年話祥仔，今年就輪到我，冇咁嘅事，係咪因為阿佘唔喺香港，集中火力撩我呀？」無綫高層樂易玲昨也否認雯女簽約傳聞。<br>台慶頒獎禮周日戰幔未掀，後日已率先進行前哨戰。每年一度由馬來西亞Astro華麗台主辦的年度盛事Astro華麗台電視劇大獎，今年由大馬移師香港，後日在尖東香格里拉酒店舉行，頒發獎項有我的至愛男、女主角、我的至愛角色及我的至愛戲勢最強大獎等，由於華麗台設有無綫頻道，故得獎者全是無綫藝員，並號稱由觀眾電話投票選出賽果。</p><p>祥仔有信心封視帝</p><p>《義海》和《公主》在華麗台頒獎禮上又對決，祥仔和雯女已落實出席且有獎攞，祥仔昨於電話中說：「我兩年前憑《鐵血保鏢》攞過Astro嘅男配角（我的至愛紅中一點綠獎項）及我最難忘的一幕獎，我又覺得冇乜前唔前哨戰，馬來西亞同香港嘅觀眾口味唔同，機制又唔同，柴九喺香港攞咁多獎，但喺大馬都冇攞過，所以呢個頒獎禮有冇指標作用？冇乜。」<br>劉醒惡鬥駙馬爺如箭在弦，臨近賽前的祥仔依然自信，他說：「信心同機會係有嘅，《義海》啱啱播完，新鮮出爐，臨尾一幕令觀眾流咁多眼淚，大家仲會好記得，但陳豪都好好，各有各啦！」　<br>採訪：夏琴</p></body></html>