<html><header><meta charset="utf-8"><title>唔使等出招　上車話咁易</title></header><body><h1>唔使等出招　上車話咁易</h1><p>樓市起起落落，做業主好困難，既然暫時未買到樓，不如諗吓「上車」，買番架車做車主!雖然話日圓升唔停，如果有心睇，真係有唔少十零萬嘅上車盤等住你，好似最近劈價的SuzukiSwift，全新車都係十二萬有找，要上車，唔使再等政府出招。<br><br>記者：趙慧敏<br>攝影：譚盈傑<br>Model：Paris@PureModels</p><p>年尾優惠　車主更易做</p><p>個個八十後都諗住上車，不過學特首話齋，年輕人都係量力而為，既然對榮升業主有啲距離，啱啱考完車牌，總想有自己座駕，做車主總比做業主容易得多，再趁住年尾有代理做優惠，趁機進身有車階級。</p><p>入彎咬地紮實</p><p>個人覺得最抵買的，莫過於Suzuki嘅Swift，前幾個月1.3偈的棍波版都賣到近十四萬，最近再睇，十二萬都唔使，雖然係棍波版，絕對啱晒新牌一族操吓手車。雖則以優惠價推出市場，但Swift1.3的質素遠超此數，車細好力絕對係一大賣點，外形並非辣車類，不過車仔細細卻暗藏91匹馬力，因底盤頗具份量，過彎時穩如泰山，絕對沒有飄浮的弱點，試吓快走幾個彎位，感覺車身紮實，過彎時十分咬地，跑起來確具小跑風格，且屬五速手波版，絕對適合香港的路面。</p><p>內櫳意外地闊落</p><p>車廂內裝方面，則保持小車的實用風格，雙色設計的絲絨座椅，令人坐得貼貼服服，還有令人驚喜的，卻是內櫳空間頗大，沒有一貫小車內櫳侷促的問題，就算司機是肥佬一族，空間感亦綽綽有餘，加上後座空間寬敞，坐足一車人都唔覺逼狹。配套方面以十零萬車計算，總算有交代，一體化設計的中控台、音響、空調等齊齊整整，慳番嘅錢就用嚟換音響機頭囉！</p><p>其他超筍上車盤<br>SubaruR2慳油又靈活</p><p>有時揀車仔唔止因新手駕駛，夠環保都係理由。的骰靈活的SubaruR2，採用658cc直四引擎，易操控，油費慳到盡！雖只有54匹馬力，不過因其智能無段波箱兼前驅，加速反應不俗，無論市區窄路或鄉郊小路一樣行得掂，身價只係$103,335，絕對啱晒八十後的「畢直」。<br><br>查詢：25112727（Subaru陳列室）</p><p>SuzukiAlto環保掛帥</p><p>以EURO5掛帥的Alto，代理於去年引入時確實掀起過潮流，造型的骰可愛兼揭背，無疑是受歡迎的原因，還有符合EURO5標準，1公升偈加上二氧化碳排放少，啱晒現代人要求，喺日圓高企下仲賣緊$119,900，當然吸引。<br><br>查詢：23320091（香島汽車）</p><p>Swift規格</p><p>引擎：1,328cc<br>馬力：91ps/6,000rpm<br>扭力：118Nm/4,000rpm<br>傳動：五前速波<br>售價：$119,900<br>查詢：23320091（香島汽車）</p></body></html>