<html><header><meta charset="utf-8"><title>青心直說：股壇維基解密 - 胡孟青</title></header><body><h1>青心直說：股壇維基解密 - 胡孟青</h1><p>股市小炒王身邊廣佈線眼，有如股壇維基解密，話近期市場上多咗好多失驚無神升到失魂嘅細價股，共通點係股價長期點穴而且欠成交，卻紛紛出現基因突變，升勢銳不可當。<br>偶爾會見有個別知情人士趁幕後大老闆收齊貨在適當時候配合，利用自己地盤推波助瀾，急call散戶上車；更多股價突然變靚，平時唔多見有打手出嚟寫出嚟講，到食大茶飯時無升番一個double唔會收手。<br>佢哋嘅散貨對象根本唔係我等平凡嘅人，而係近年在坊間增加嘅基金，這些基金多數係由出身唔錯嘅年輕「金融才俊」主理，共通點係出身於大中小型投資銀行，做過M&amp;A併購、ECM甚至做過Analyst寫過幾份研究報告就出嚟自立門戶。</p><p>散貨對象不是一般人</p><p>而散貨畀佢哋接嘅又係一眾簡稱PE嘅私募基金，慣用伎倆係發掘一些缺乏照顧嘅「殭屍股」，首選條件係貨源歸邊，才容易先收集後挾上，橋唔怕舊，呢招趁市旺熱錢多之時最受落。<br>唔覺唔覺可以翻一番，時辰一到就再挾高，市場見升到唔信就以為係筍嘅，誰知只不過又係借資金炒作，再散畀按捺不住嘅基金，當缸邊散戶越升越唔敢追，基金以為可以唔計較估值，至緊要歸邊買些少傍身，因為佢哋明知再挾上去見過高位之後，落番嚟自然有散戶落搭。呢個如意算盤打唔打得響，好睇音樂係唔係繼續播放，熱錢繼唔繼續炒作。<br>有說近年不斷公開不利美國政治形象、衝擊美國核心價值機密文件嘅維基解密，背後除咗有CIA外，更加有索羅斯潛伏其中。有消息更指，網站下一個要攻擊嘅目標就係美國一間大銀行，究竟會幾時爆破，且拭目以待。<br>陰謀論睇，好可能等大鱷成功在高位以唔同名目建立大量淡倉，現貨速逃後，再向市場放毒，把壞消息無限放大，配合歐洲明年到時到候銀行callloan，咁就天衣無縫正中下懷。<br><br>胡孟青<br>作者為獨立股評人</p></body></html>