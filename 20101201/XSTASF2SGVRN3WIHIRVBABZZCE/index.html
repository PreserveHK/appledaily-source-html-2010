<html><header><meta charset="utf-8"><title>GH2最強M4/3　觸摸3D</title></header><body><h1>GH2最強M4/3　觸摸3D</h1><p>最近M4/3靜咗一排，正當全世界等緊GF2嘅時候，Panasonic繼續吊大家癮，先推GH2！論功能，佢更專業、攝影能力更強，再加上首玩M4/33D鏡頭，絕對強勢登場。實機測試，影3D相，唔難啫！<br><br>記者：許福合<br>攝影：伍慶泉</p><p>M4/3　3D鏡頭</p><p>Panasonic將會出支M4/3規格專用3D鏡頭──LUMIXG12.5mmF12，採用雙鏡頭設計，光圈恒定F12。GH2插上此鏡，只能拍攝相片，對Movie並不支援。<br>影相時，會同步儲存2D及3D格式，想睇番3D效果？暫時只能駁3D電視睇！而舊M4/3機想拍3D相？據知須要升級Firmware，暫知GH2、G2（須升級）及即將推出嘅GF2能對應此鏡頭。</p><p>3"觸屏　輕Touch即影</p><p>GH2可以講係新一代M4/3規格相機，首先升呢至1,831萬LiveMOS，有效像素會提升至1,605萬，相比於上一代1,200萬像素，畫質有明顯提升，更能應付專業級玩家需要。<br>另一個新元素係加入觸控屏幕，可以見到Panasonic新機都會走Touch路線，直接點選3"屏幕，就可以揀對焦點，甚至TouchShutter，勁方便囉！但話時話，點解DC越嚟越iPhone嘅？</p><p>0.1秒對焦　爽爆！</p><p>對焦速度亦有明顯提升，GH2使用VenusEngineFHD影像引擎，配合14-140mmKit鏡時，自動對焦速度快到只需0.1秒，操控感覺有如高階單反，爽！附帶連拍速度亦唔差，每秒達5張。<br>影片方面，拍全高清Movie走唔甩，影片行AVCHD1080/50i/p格式，不過最正係加入24Mbps錄影選擇，令紀錄畫質更加細緻。音軌方面，內置立體聲收音咪，Pro啲用3.5mm頭、外接咪亦得。</p><p>3D測試</p><p>首部BD錄影機</p><p>碟迷同電視迷等咗好耐嘅Blu-ray錄影機終於推出！DMR-BW880內置雙Tuner，能以高清錄製兩個數碼頻道；內置500GB硬碟，最高可錄製80小時高清節目。最重要係佢燒到Blu-ray碟，一隻碟最多轉錄35小時高清節目。同場仲見到新出42"、3DPlasmaiDTV（TH-P42GT20H），新加入2D轉3D功能，入門價$22,980。</p><p>Profile</p><p>感光元件：1,831萬像素LiveMOS<br>規格：Micro4/3<br>感光度：ISO160-12,800<br>錄影：1,920×1,080@24p/60p<br>連拍速度：5fps<br>屏幕：3"觸控式<br>記憶卡：SD/SDHC/SDXC<br>體積：124×89.6×75.8mm<br>重量：392g（淨機身）<br>查詢：Panasonic（28330955）</p></body></html>