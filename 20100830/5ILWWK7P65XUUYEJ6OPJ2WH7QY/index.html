<html><header><meta charset="utf-8"><title>隔牆有耳：誠品明玩鬍鬚曾 - 李八方</title></header><body><h1>隔牆有耳：誠品明玩鬍鬚曾 - 李八方</h1><p>菲律賓慘案後，煲呔、唐唐等高官即時煞停外訪，但鬍鬚曾就繼續台灣之行，噚日朝去咗港人遊台必到嘅誠品書店，行咗近兩個鐘，去到CD部時，誠品太子女吳旻潔（Mercy）唔知點解咁鬼醒，喺現場逾萬計嘅CD中，揀咗香港組合mylittleairport隻碟出嚟播畀鬍鬚曾聽，當中曲目寸爆特區政府，包括以鬍鬚曾老細為題嘅《DonaldTsang,pleasedie》，搞到鬍鬚曾聽咗15秒就掟低個聽筒走人。</p><p>聽DonaldTsang,pleasedie</p><p>話說噚日太子女陪鬍鬚曾行到CD部試聽機前，想示範點樣可以唔使拆開隻CD，都可以試聽到張碟嘅音樂，隨手拎起隻未拆開嘅CD，想話播畀鬍鬚曾聽。原來隻碟係香港獨立樂隊mylittleairport舊年出嘅《介乎法國與旺角的詩意》，碟中名曲包括寸爆林公公嘅《瓜分林瑞麟三十萬薪金》，同埋因為煲呔喺六四20周年前發表見利忘義論、激發樂隊成員阿P創作嘅《DonaldTsang,pleasedie》。<br>只見鬍鬚曾睇到碟背嘅歌名，即時面色一沉。但洋名Mercy嘅太子女認真Nomercy，一邊播碟一邊問死頂聽歌嘅鬍鬚曾：「你有聽得見嗎？」鬍鬚曾就話：「這支是最後。」又話「這一首是廣東話」，跟住聽唔夠15秒就掟低聽筒走人。<br>碟背資料顯示，最尾一首歌，正係叫煲呔去死嘅《DonaldTsang,pleasedie》。似乎毫不知情嘅太子女此時仲表現興奮，話「隨手拿一個，就拿到是廣東話的」，鬍鬚曾就答話自己都係鍾意聽Jazz多啲。<br>呢單嘢真係好有意思，鬍鬚曾去誠品話歡迎呢啲香港冇乜嘅創意產業嚟香港發展，但正正因為香港經濟被地產壟斷，啲租金貴到嚇死人，誠品先搞咗10幾年都未喺香港落戶。阿P就同八方講，希望鬍鬚曾聽晒佢哋啲歌，除咗都了解吓香港嘅創意產業，亦都希望佢明白，香港繼續有功能組別，繼續有官商勾結，根本冇得搞。<br>鬍鬚曾之後又去咗故宮博物館，政府新聞署諗住可以幫佢影相留念，點知博物館堅持執正嚟做，連司長到訪都冇面畀，唔准影相。<br><br>mailto:pf_lee@appledaily.com</p></body></html>