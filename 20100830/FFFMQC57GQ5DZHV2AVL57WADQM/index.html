<html><header><meta charset="utf-8"><title>穿越時空蜘蛛仔　四代同堂</title></header><body><h1>穿越時空蜘蛛仔　四代同堂</h1><p>上星期打開電視，那一刻，很想有超級英雄出現……當大家都唔知《蜘蛛俠4》幾時先有得睇，好彩喺遊戲虛擬世界，見到識郁識跳嘅佢，新一集《Spider-Man：ShatteredDimensions》遊戲，會有四隻唔同年代嘅蜘蛛仔出場，各有不同超能力，穿越時空維持和平。<br><br>文：阿洛</p><p>最強大集合</p><p>蜘蛛俠一直係Marvel系列中人氣英雄，新作《Spider-Man：SD》除咗集合原作漫畫中最受歡迎故事外，更加有蜘蛛俠漫畫系列作家DanSlott全新撰寫的故事，無論是否漫畫迷，都會有新鮮劇情玩。今集除咗有元祖紅色蜘蛛仔外，仲有黑色嘅UltimateSpider-Man、2099年的未來蜘蛛仔Spider-Man2099，以及黑暗風格嘅Spider-ManNoir，佢哋分別會被送到森林遺蹟、另一個空間嘅紐約市、2099年未來紐約市，以及1930年經濟大簫條嘅紐約市執行務。</p><p>四個時空不同畫風</p><p>每隻蜘蛛仔除打扮、技能不同，連遊戲畫面風格都有所不同，簡單講就係一隻Game嘅價錢，有四種唔同感覺。當中最為人熟悉嘅AmazingSpider-Man就繼續用靈活肢體動作，以及使用得出神入化的蜘蛛網技巧，喺森林遺蹟打擊作惡多端的Kraven及Juggernaut。<br>曾經喺漫畫同AmazingSpider-Man同場出現、一身黑色嘅UltimateSpider-Man就會使用大範圍嘅摧毀性攻擊，對付敵人Deadpool及Cranage；仲有身處未來嘅Spider-Man2099，則會喺未來紐約市中穿梭，利用身上嘅高科技蜘蛛網薄片，高速滑翔追擊敵人，面對以高科技裝備為武器嘅Hobgoblin，一味夠快就係佢嘅致勝之道。<br>不過講到最吸引，筆者就覺得活躍喺1930年代嘅Spider-ManNoir最正，一身黑色裝束，潛伏於黑暗之中對付黑幫成員Hammerhead、TheGoblin及Vulture，勁有《保衞奇俠》Feel！</p><p>第一身角度殺敵</p><p>平常戰鬥都係第三身跳跳跳飛飛飛，「嘶嘶嘶」射蜘蛛絲，但喺打大佬等關鍵時刻，玩家嘅視點就可以變成第一身角度，以最直接嘅感官去打擊敵人。另外，若四個造型唔同嘅世界都未夠玩，喺四個平衡世界中仲有獨特嘅隱藏要素及能力去發掘，當然包括換衫同將能力升呢，耐玩性極高，好明顯比一般改編電影嘅湊熱鬧Game係有誠意得多。</p><p>Profile</p><p>《SPIDER-MAN：SHATTEREDDIMENSIONS》<br>遊戲開發︰Activision<br>類型︰ACT<br>遊戲平台︰PS3/XB360<br>遊戲人數︰1人<br>推出日期︰9月7日</p></body></html>