<html><header><meta charset="utf-8"><title>朱Sir講書 - 左丁山</title></header><body><h1>朱Sir講書 - 左丁山</h1><p>一位傳媒前輩已經退休咗，呢日睇報紙見到有留英學生話在酒店住大廳地板，好似集中營（電視訪問嘅原文好似係：有concentrationcamp咁嘅feel），不禁連聲嘆氣，猛話：「啲年輕記者、編輯、學生唔好亂咁用集中營呢個名詞，住在酒店內，無風無雪，有被冚，瞓吓地板啫，就話似係住喺集中營，佢地根本都唔知道乜嘢叫做集中營，亂咁噏，捱啲咁多辛苦，就好似天跌落嚟，畢業後點捱世界呀！」呀，前輩有所不知，呢班九十後他日唔駛捱嘅啫，好得過人地有生性父母，生活無憂，佢地畢業後唔駛搵錢養家養自己嘅，可以好正氣咁去做義工，幫助非洲人。<br>左丁山未經戰亂，不知集中營係點嘅，睇荷里活電影，例如《桂河橋》或者猶太人在二次大戰時期嘅遭遇，我地就會知道多少集中營生活是何等淒凉，不過呢啲電影或者過氣晒嘞，九十後唔鍾意睇。<br>富裕社會唔講捱苦，要講社會責任，企業社會責任。中文大學商學院碩士課程畢業禮在十二月十八日舉行，主禮嘉賓係美國友邦保險有限公司董事局董事及執行副總裁兼投資部總監朱泰和，人稱朱Sir，就企業社會責任發表演講。叫佢阿Sir，並非擦鞋，而係佢從商之前，係協同中學校長，在學校就俾人叫慣做阿Sir嘅喇。朱Sir在七四年獲得中大MBA之後，就棄教從商，入咗美國銀行，做香港分行人事部主管，其中一項要務就係為銀行請見習生（trainee），三十六年之後，大家都係孔明，就知道朱Sir請人，眼光的確獨到，當年美銀經朱Sir部門聘請之見習生，今天係好多間私人銀行嘅頭頭，或係CEO，人太多不能盡錄，最出名嘅就係梁高美懿（恒生CEO），已退休嘅蘇皇銀行亞太區阿頭袁鯤濤，前美銀亞洲CEO錢乃驥等等，可能係做慣校長，請人時識得揀叻仔叻女啩。</p><p>朱Sir在畢業典禮上講CSR，要求畢業生在日常生活行為中，親身體驗，例如慳水，做義工，行善，導人向善，不必倚賴他人，最緊要主動幫助不幸之個體、羣組，搵工時就要考究埋目標公司是否係一個良好企業公民，有無CSR項目等等。朱Sir講CSR最啱啦，佢為人誠實誠懇，做慣校長識講書，NGO搵人演講，搵朱Sir就實啱─只要佢得閒嘅話。</p></body></html>