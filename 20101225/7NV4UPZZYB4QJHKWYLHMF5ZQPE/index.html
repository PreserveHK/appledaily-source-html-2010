<html><header><meta charset="utf-8"><title>女人斟：蒙嘉慧忠變奸衰老10年</title></header><body><h1>女人斟：蒙嘉慧忠變奸衰老10年</h1><p>女人怕殘，花旦更甚。35歲的蒙嘉慧，在無綫新劇《誘情轉駁》中首演大反派，為了角色不惜囤積負能量，致情緒嚴重受損，感覺衰老了10年，為的只是向外界證明對工作的熱誠。猶幸蒙嘉慧有伊健痛錫、未來奶奶的無微照顧，令她得以堅持自己的信念。　撰文：王崇穎</p><p>蒙嘉慧近日為無綫新劇《誘情轉駁》首次演奸角，她直言今次極具挑戰，她日前說：「今次劇中做奸角，不過就冇我想像中咁奸，呢個角色主要係因為想報仇，要令對佢媽咪唔好嘅人得到應有報應，拍嗰時都好攰，因為今次同以往唔同，而且要我長時間去憎一個人，加上情緒方面都要保持住好差，所有嘢都要睇得好負面，拍完之後成個人好似衰老咗10年。」</p><p>天明嫌床戲嘈</p><p>蒙嘉慧表示今次演這個角色於情緒上落了不少工夫，她說：「有場戲講我好歇斯底里，拍嗰時原本法拉要接住講嘢，點知法拉呆咗冇接到，原來佢俾我嚇親，所以今次真係好好嘅挑戰，不過如果可以嘅話，我希望個角色可以再衰啲。」她又表示連平時情緒都受到影響，她說：「嗰排真係講少咗嘢，成個人沉默咗，咁又唔會發脾氣，我平時都好少發脾氣。」<br>雖然飾演奸角，但少不免有親熱戲，蒙嘉慧說：「今次同洪天明有床上戲，我仲同佢講笑話我同佢女朋友都係叫嘉慧（洪天明女友為周家蔚），拍嗰時都已經好好笑，天明都話未試過喺床上咁嘈。」蒙嘉慧表示不需要向男友鄭伊健備案，她說：「唔需要囉，因為都係工作，大家都係做呢行，所以都會明白，唯一要溝通嘅都係個角色應該點去演囉。」<br>跟鄭伊健拍拖四年多，蒙嘉慧雖然未有經常將男友掛在嘴邊，更希望不要因兩人的關係與工作相提並論，但她也不忘大讚男友十分顧家及孝順，她說：「之前婆婆同媽咪過世，我好唔開心，因為佢兩個同我感情好好，嗰時佢一直喺我身邊幫我打點，佢好支持我，令到我情緒起伏都冇咁大，以前佢都會成日陪我去探屋企人。」</p><p>未來奶奶痛錫</p><p>蒙嘉慧表示除了伊健對她十分好之外，就連他的母親都十分痛錫她，她說：「當時媽咪唔喺度，出殯嗰日，鄭媽媽同我講咗一句說話，就係如果我想飲湯，隨時可以上去佢屋企，嗰刻令我感覺真係好溫暖，亦都好多謝佢對我嘅關心。」由於兩人拍拖多年，外界十分關注兩人會否結婚，她說：「其實最重要係兩個人一齊開心，喺生活上夾到就已經好好，反而我覺得一張婚書唔可以代表乜嘢，所以結婚呢樣嘢我真係好順其自然，唔會太刻意去諗！因為目前大家都仲有好多工作，所以未來一年都唔會有咁嘅機會。」</p><p>慨嘆人生苦短</p><p>自從與伊健拍拖後，蒙嘉慧一直予人對工作未有太大衝勁的感覺，但她坦言向來工作十分認真，她說：「我覺得我一直都有keep住做嘢，只係人哋唔覺，時間會證明一切，最緊要係自己呢幾年睇化咗好多嘢，因為媽媽07年開始有病，喺兩年間就離開咗，人生真係好化學，家自己喺經濟上又唔會好似以前咁要照顧屋企人而咁大壓力，反而個人開心咗，對生活嘅要求都簡單咗好多，盡量會去做自己想做嘅嘢，一得閒就會去旅行散心，我一直都好想多啲帶爸爸去旅行，但係佢年紀大唔想坐飛機，以前成日都會同媽咪去旅行，雖然唔可以去得太遠，但家諗番都有好多美好嘅回憶。」<br>服裝提供：Guess</p></body></html>