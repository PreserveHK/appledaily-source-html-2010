<html><header><meta charset="utf-8"><title>DR520完美啞黑</title></header><body><h1>DR520完美啞黑</h1><p>近年多見啞黑色車，Alphard、bB、GTR都有，潮人明星都齊齊玩，葛民輝、沈嘉偉、郭富城都有！英國Mercedes-Benz順潮流要求AMG廠方推出原裝啞黑及啞白色特別版C63AMGDR520，全球限量20架，這架珍品竟然漏網了一架到港，好讓大家有機會潮拜一番。<br><br>記者：許維雅<br>攝影：林栢鈞<br>Model：Sukmi</p><p>完美冷酷的包裝</p><p>近年有唔少車主都鍾意將架車噴成啞黑色，跑車一族就頓時火辣升級，房車及七人車就變得Cool爆有型，不過當你睇過呢部平治C63AMGDR520啞黑特別版之後，就會發現後天加工同原廠正版真係有咁大的天淵之別。<br>呢部DR520由英國平治一手打造，破格以啞黑ObsidianBlack及啞白CalciteWhite重新包裝跑房C63AMG，作為英國Brooklands賽道限量版，所以全球限量生產的20部均為右軚版本，包括15部房車及5部旅行車。難得搶到一部啞黑水貨到港，當然要認真望個夠摸個夠！<br>啞黑面車身令頭冚及車側骨位線條更立體，車頭擾流、鰓位及霧燈罩等凹凸位，手工零瑕疵。再配合獨家碳灰色鬼面罩、鈦金屬色20吋合金輪圈、碳纖側鏡及碳纖小尾翼，演繹出完美至Cool的黑色組合，就算幾愛改裝，相信亦覺得無乜配件可以再改了！<br>
</p><p>解除限制的性能</p><p>由AMG親手炮製的啞黑特別版，怎會只改個殼！內櫳及性能同樣有驚喜。以黑色麖皮撞紅色縫紉車線的內櫳強化跑味；AMG跑車桶椅採用Nappa真皮及Alcantara麖皮配襯，頭枕更繡上紅色DR520字樣。命名為DR520，其實解作DynoRatedat520metrichorsepower，亦有de-restricted解除限制的意思！加入了AMGPerformancePackPlus套件，包括為引擎寫入ECU程式、重新調校懸掛及特別將活塞作精確平衡，令馬力提升63匹至520匹，扭力增加50Nm至650Nm，令C63強者越強。0-100km/h加速亦因此快了0.4秒，只需4.1秒，極速達到299km/h，比起E63仲要快。裏裏外外都近乎完美的DR520，比起普通版C63貴41萬元！外形的獨特、性能的優越，相信唔少車迷都爭住搶啦！</p><p>平治C63AMGDR520</p><p>引擎：6,208ccV8<br>馬力：520hp/6,800rpm<br>扭力：650Nm/5,000rpm<br>傳動：7G-TRONIC半自動波<br>售價：$1,500,000<br>查詢：29222933（金國汽車）</p></body></html>