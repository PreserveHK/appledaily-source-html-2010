<html><header><meta charset="utf-8"><title>三防NB打仗都得！　超Tough</title></header><body><h1>三防NB打仗都得！　超Tough</h1><p>唔知幾時開始，電腦產品追輕、趕薄到病態！哪管十年唔出街一鑊，總之最好輕過Air；Panasonic最近有部超Tough另類選擇，哪管戶外環境沙塵滾滾、雨水照頭淋，呢部三防CF-31，襟打襟捱，水、塵、震？NoWay！<br><br>記者：符樂<br>攝影：王文忠<br>Model：KinkiLam@PureModels</p><p>1m墮地無有怕</p><p>三防手提電腦，一直被認為只適合作軍事用途，其實做地盤、維修的，甚或你諗住去極端環境旅行（如沙漠、熱帶雨林），都好需要一部防護力強的電腦。試諗諗，地盤風沙、塵、泥、水、石，樣樣都係電腦的致命傷，咁惡劣嘅環境，普通電腦點頂？PanasonicCF-31玩鎂合金外殼，國際保護標準提升至IP65，符合美國軍事標準USMILSTD810G及通過120cm自由下墮測試，堅固耐撞，記招當日，三百磅肥佬企上去都無事，勁！</p><p>水柱勁射濕濕碎</p><p>水係電腦嘅死敵！CF-31的防水功能，勁在唔單止外殼防水，就連鍵盤、屏幕一樣無問題。測試當日，佢俾大水喉勁射，上下內外全身濕透，滴晒水，操作仍然正常。除咗清水之外，若然唔小心倒瀉汽水、咖啡、紅酒等飲料，佢都頂得住，只係事後部機可能會哋。</p><p>完全拒絕塵埃</p><p>CF-31四邊都包上防沙塵蓋口，USB、HDMI、CardReader統統受保護，而且蓋口唔係得個樣，要大大力先至啪得實，絕對唔會條條Fing。戶外地方，屏幕會因為強光影響而乜都睇唔到，CF-31的屏幕經過低反射處理，太陽底下都能如常使用，而且Touch芒設計，操作方便。雖然部機大大部，但名副其實，鐵打大牛龜，跌多兩下都唔會肉赤。</p><p>DetailsCheck</p><p>Profile</p><p>處理器：IntelCorei5-520M（2.4GHz）<br>系統：Windows7Professional<br>記憶體：2GBDDR3SDRAM<br>硬碟：160GB（SATA）<br>重量：3.72kg<br>屏幕：13.1"輕觸式（1024×768）<br>體積：302×292×73.5mm<br>查詢：信興科技（23130666）</p></body></html>