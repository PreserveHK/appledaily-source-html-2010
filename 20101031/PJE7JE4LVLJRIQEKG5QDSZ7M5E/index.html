<html><header><meta charset="utf-8"><title>少年浪漫為先 - 左丁山</title></header><body><h1>少年浪漫為先 - 左丁山</h1><p>大學一年級男生就想住要買樓，思想太過現實，女生話「你唔買樓就唔嫁你」，究竟佢係講愛情還是講金，令人疑惑，香港雖已話進入二十一世紀，不少人嘅思想仍然係二十世紀五十年代粵語片中之阿媽教女「最緊要佢買層樓畀你揸手呀！」既然如此，陶傑教人二十一歲前讀完「罪與罰」，喂，本書好厚噃，點讀呀？陶傑未免浪漫過甚，強人所難，以香港情況嚟睇，二十一歲學生畢業前就買飛聽蘇施黃講座：「我要賺兩億」，咁就差唔多。<br>左丁山話大學畢業前讀完TheProphet，亦俾老友鬧，話上咗岸後就印印腳，講風涼話。寃枉呀，大人，自己身無一文之時，真係冇想過買樓，而引用「先知」詩句追女仔o架，例如"OnMarriage"之一段：<br>Loveoneanother,butmakenotabondoflove:<br>Letitratherbeamovingseabetweentheshoresofyoursouls.<br>Filleachother'scupbutdrinknotfromonecup.<br>Giveoneanotherofyourbreadbuteatnotfromthesameloaf.<br>Singanddancetogetherandbejoyous,butleteachoneofyoubealone,<br>一對年青愛人談婚論嫁，最好明白詩句嘅道理先，唔好淨係識得講買樓、供樓咁物質主義。二○一二年大學改為四年制，大學可以開多啲通識課程，一年級新生不妨修讀一啲文學，讓自己變得浪漫少少。<br>老生常談，一個人三十歲之前不妨信吓馬克思，多啲夢想幻想，三十歲後繼續追隨馬克思學說嘅話，精仔都會變蠢人，換句話說，三十歲後正視現實，學習妥協，為一生生活打算，還不太遲。大學時代拍拖，好處甚多，因男女同學同時捱窮，大家都唔知道前途如何，彼此愛情比較純粹，愛只是愛對方為人，不是愛對方嘅錢（因為佢根本冇）。反之，出到嚟社會做事，升咗做VP（副總裁之後），約會不再是到麥記、大家樂，而是學人去Pierre、Petrus、Sevva，咁樣彼此大家點知道愛情是否建基於物質享受或職位夠高呢？唉吔，如果在學期間已經講到：「你買唔買樓？」不如畀佢一個答案：「等我做咗VP先至搵我啦！」</p></body></html>