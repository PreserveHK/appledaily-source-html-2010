<html><header><meta charset="utf-8"><title>尾門雙開　揭上又揭下</title></header><body><h1>尾門雙開　揭上又揭下</h1><p>寶馬5系大改款，房車版及五門揭背GT相繼出籠，臨近年尾又多一款523iTouring登場，外形設計靚過好多旅行車，再加特大尾廂同複式尾門，風頭仲蓋過全新設計嘅車頭，原來玩尾一樣咁得。<br><br>記者：徐影龍<br>攝影：陳陶鈞<br>Model：Hily@GMEModels</p><p>傳統旅行車最啱代步</p><p>最早到港嘅全新5系，屬同為攻打旅行車市場嘅GT，本來都奇怪，點解又多一款Touring？到實試新車後，發覺兩者分別都幾大。首先外形設計跟GT不盡相同，GT上半身似Coupe般流線，而Touring尾部斜度就無咁大，另外車頂加設鋁合金頂架、加設型得嚟又唔囂張嘅日間燈等，整體外形似番架傳統旅行車。<br>引擎配置亦較為實際，暫時只得2,500cc嘅523i，馬力更大嘅535i就要等下年。由於跟新5系一樣，採用7系豪轎底盤，車身跟內櫳Size即時加大，咪以為2,500cc唔多夠力，250Nm最高扭力喺2,750轉就嚟料，加上同樣嚟自7系嘅8速波箱，起步加速同耗油量依然令人眼前一亮。雖並無GT407匹嘅狂野，但已足夠應付FullLoading兼行走港九新界，車價亦相差近1/3，對一心只想買架旅行車、優優閒閒作代步車之人，實屬更化算嘅選擇。</p><p>尾廂勁闊落</p><p>5系最大特色係融入大量7系優點，2,968mm特長軸距屬其一，令車廂空間極度闊落，尾廂容量達到560L，比5系Sedan多成60L。若將後排座椅收起，空間更達到1,670L，最正係後排中間座椅可獨立收起，變成坐足4人之餘，亦可放入滑浪板等特長物件。</p><p>加入自動收合層架</p><p>嚟到Touring，車尾優點相當強勢，尾門再玩複式設計，不過唔係全開或底開，改為全開或上方玻璃門，兩個版本都無大分別，屬純使用習慣嘅問題，而優點同樣係對嬌小女士，又或淨係拿取手袋類小物件嘅人嚟講，毋須動輒全開大尾門咁辛苦。</p><p>BMW523iTouring規格</p><p>引擎：2,497cc直六<br>馬力：204hp/6,300rpm<br>扭力：250Nm/2,750-3,000rpm<br>傳動：8速Steptronic+/-波箱<br>售價：$628,000起<br>查詢：27145271（BMWHK）</p><p>今日即試</p><p>想知全新523iTouring有幾正，今日親臨海運大廈即刻有得睇。同場仲有最新MINICountryman、型格開篷跑車Z4同流線SUVX6等。<br><br>日期：12月3至5日<br>時間：10:30am-7:30pm<br>地點：尖沙嘴海運大廈展覽廳</p></body></html>