<html><header><meta charset="utf-8"><title>青心直說：世達科技諗得過 - 胡孟青</title></header><body><h1>青心直說：世達科技諗得過 - 胡孟青</h1><p>唔好以為電腦科技都在台灣，香港就有一家成立於1996年嘅土炮世達科技（1282）正在招股，招股價由6月時1.3至1.7元，降至0.85至1.05元，相當於11.9至14.7倍備考全面攤薄預期市盈率，集資最多9.04億元。<br>集團主要業務為筆記本型電腦之電容觸控板供應商，呢塊TouchPad已成為當今手提電腦必需品，冇咗佢乜嘢手寫辨識甚至當滑鼠嘅點擊功能都會即時報廢。集團主要為美國上市嘅電腦觸控板ODM供應商Synaptics（SYNA）生產觸控產品，客戶包括華碩、宏碁、戴爾、惠普、索尼、東芝及Gateway。根據市場研究公司iSuppli資料，08年SYNA佔全球TouchPad市場59.1%，06至09年售出2.45億塊。<br>世達自1998年與SYNA合作，過去3個年度及今年上半年向Synaptics銷售電容觸控板及其他產品（包括多媒體按鍵及電容觸控屏幕元件），收入分別佔集團年度收入約93.4%、98.9%、79.4%及57.9%。比重下降，係集團喺指紋辨識產品ODMs/OEMs及無線充電器及等離子照明設備分銷領域收入上升，有助分散風險兼瓣瓣都係商機。</p><p>瓣瓣業務有商機</p><p>在觸控板產品供應鏈上，主要參與者包括：觸控板集成電路供應商、觸控板製造商及銷售商、筆記本電腦及電子產品ODMs/OEMs，及消費電子品牌。世達屬於電容觸控板製造商，生產過程一直應用本身具領先市場優勢之SMT及COB相關生產技術及經驗。昨天提及嘅台灣宸鴻光電，都係世達其中一個主要合作夥伴。投資者將來要為集團做交叉參考非常方便，皆因只要佢哋生意好，世達唔衰得去邊。<br>有心唔怕遲，延遲招股對投資者好處係可以睇多一盤中期業績。今年上半年純利1.04億元已相當於去年純利之68%，手頭現金9997萬元，總負債3.11億元，負債率41%，集團業務及盈利正處於高增長期，瓣瓣都係寶，加埋有非常熟悉了解行業前景嘅台資基金入股成為基石投資者，擺明係鳳凰無寶不落。<br>胡孟青<br>獨立股評人</p></body></html>