<html><header><meta charset="utf-8"><title>濕身拍高清　DCKiller</title></header><body><h1>濕身拍高清　DCKiller</h1><p>假如你到家都仲懷疑手機影相質素，咁玩過呢部DocomoSH-01C，就知道DC仔從此要退出江湖！內置1,410萬像素CCD鏡頭、拍全高清Movie、Touch芒又防水，DC點夠佢砌！<br><br>記者：許福合<br>攝影：林栢鈞<br>Model：Debby@PureModels</p><p>AQUOS級Touch芒</p><p>DocomoSH-01C外形玩傳統日系摺機設計，有黑、白及紅三色選擇；最勁係機身加入IPX5/IPX7防水規格，一般落雨天，甚至1m水深都頂得住，拎住佢粗用都唔怕！<br>屏幕可以揭起、再180度擰轉，主芒係「AQUOS級」3.4吋ASVLCD，可同時顯示1,677萬色，字體及畫面，利到似睇高清，再加上佢玩埋Touch芒功能，完全追上現今手機潮流。機面另有個1.4吋OLED單色屏幕，用以顯示時間等基本資料，而旁邊仲有個96粒3色LED陣，摺合機身或來電時都會有閃燈效果，勁搶眼！</p><p>1,410萬像素CCD</p><p>SH-01C影相功能，絕對可媲美數碼相機！1,410萬像素CCD，解像度達4,320×3,240，喺電腦放大嚟睇，都絕無狗牙！拍片亦屬全高清級（1,920×1,080），機身仲配置HDMI，俾你駁落大電視睇。與好多日系水機一樣，SH-01C同樣需要解鎖，不過實用度好高，用家毋須用死一張SIM卡，可以隨時轉換；而且內置多媒體功能亦大部份用得番，聽歌、睇片都無問題，連Wi-Fi亦可正常使用。</p><p>1,410萬像素試相<br>4,320×3,240睇全相</p><p>1,410萬像素CCD拍出嚟嘅相，膚色有質感、秀髮一絲絲細數，同數碼相機真係有得揮！</p><p>拉大3倍滑到震！</p><p>將畫面放大3倍，相質仍然好滑淨，無起狗牙，連心口張膠布，你都可以數到有幾多隻多啦A夢！</p><p>Profile</p><p>制式：GSM四頻、WCDMA<br>屏幕：3.4吋（1,677萬像素/輕觸式/WVGA）<br>鏡頭：1,410萬像素CCD<br>記憶卡：microSD<br>通話/備用時間：200分鐘/250小時<br>體積︰112×50×16.9mm<br>重量︰138g<br>查詢：三禾電氣（23740618）</p><p>同場加映<br>F-01C指紋保安</p><p>DocomoF-01C都係啱啱落場！同樣有防水功能，但相機就只用到1,320萬像素CMOS，不過可支援高清拍片；留意鏡頭邊，設有指紋保安認證，可代替手機密碼，安全性更高，而且仲有埋手寫輸入。</p></body></html>