<html><header><meta charset="utf-8"><title>SundayTrip　細細粒Ractis　巨躉任塞</title></header><body><h1>SundayTrip　細細粒Ractis　巨躉任塞</h1><p>望落架車仔細細的豐田Ractis，原來是巨躉，接近一千公升的大尾廂於夏天更大派用場，約朋友去沙灘玩，塞滿兩個大水泡一個沙灘波，都仲剩大把位。在擁有Ractis的五天中，自然成為貨Van司機，為靚女朋友搬水泡！<br><br>記者：許維雅<br>攝影：伍慶泉<br>Model：CC</p><p>外形夠Kawaii</p><p>這五天駕着Ractis，朋友們最感興趣的竟是它的來歷，「咁似Echo？水貨？」事實上大部份日牌車仔都經水貨車行引入，好多人都唔知皇冠車行去年已引入Ractis。日本車仔向來特別得港人歡心，因細細架方便泊車，Ractis由EchoVerso演變而成，女性朋友上車都喊Kawaii呢！</p><p>一手掉頭　正！</p><p>向來駕車騰雞的我，亦夠膽駕着它穿梭村屋旁又斜又窄的路仔。輕鬆舒適的操控感覺，無壓力到似玩緊玩具車，平時窄路掉頭總搞到滿頭大汗，最小回轉半徑4.9m的轉向幫我輕鬆一手掉頭。馬力雖只得87匹，但對於駕車新手，易操控的確是增強信心的好選擇，不少朋友坐完順風車後，都有興趣買來作代步家庭車。
</p><p>1,300mm高度　坐得又放得</p><p>Ractis雖屬簡單的玩具車類型，但一樣有三個行車模式，除普通D波，仲有S及B，將波棍拍落S，轉數即提升至3千轉，力量明顯較充足，上斜用就最啱；拍落B波，轉數再升至4千轉，車身明顯更咬地，大雨時用來落斜會更穩。至於內櫳絕對唔逼狹，一坐進車廂，個個第一句就是：「嘩！估唔到咁闊落！」內櫳高1,365mm令車廂空間感增大，再將後排座椅摺起，帶來987公升儲物容量，載大大件水泡都無問題。</p><p>夠慳油　Perfect!</p><p>試駕幾日，另一令我十分欣賞的，就是儲物位設計又大又實用，還有車仔都有智能車匙及門柄鎖車系統，實用至極。最後試過入完一缸35公升汽油，可以行到450公里，即約$1一公里，貫徹車仔慳油的宗旨。</p><p>規格</p><p>引擎：1,298cc直四VVT-i<br>馬力：87ps/6,000rpm<br>扭力：116Nm/4,000rpm<br>傳動：無段變速自動波箱<br>售價：$169,830（豪華版）<br>查詢：23054555（皇冠車行）</p></body></html>