<html><header><meta charset="utf-8"><title>Coloraccent惡搞靚女　人人面紅紅</title></header><body><h1>Coloraccent惡搞靚女　人人面紅紅</h1><p>自從由G1到G12，剛好踏入10周年（沒有G4及G8），G12新增前置滾輪設計，支援高清拍片，論功能屬平穩升級，但驚喜欠奉；不過趕潮流、惡搞濾鏡就玩得非常過癮！當中至愛係單色調嘅Coloraccent，飛走所有顏色、齋留紅，人人影得面紅紅，冧女啱晒！<br><br>記者：符樂　<br>攝影：王文忠、伍慶泉<br>Mode：Debby@PureModel</p><p>前滾輪　方便快捷</p><p>G12承繼了G11的扭扭芒，外形上九成相似！硬件上G12只是適量地作出微調，新增的前置滾輪，可按個人喜好設定，如白平衡、相片比例等，碌幾下轉Setting，方便程度更勝單反。G12機頂的感光值轉盤加大了。以往調校感光值，100後便到200；G12於兩者間加入125、160，於200至400間加入250、320等；以1/3級細細分上，配合不同拍攝環境，變化自由度高好多！</p><p>新配件　濾鏡可伸縮</p><p>G12使用內置變焦鏡頭設計，唔學得GF1般可以轉換鏡頭組件；但配合其他配件，用家還是可以玩嘢。以往不少用家利用「鏡頭轉換器」加濾鏡，但鏡頭轉換器無法伸縮，當調校焦距時便會出現「暗角」，或鏡頭頂住濾鏡的情況。新推出的濾鏡轉接環——FA-DC588，配合58mm濾鏡使用，可隨鏡頭的不同焦段作出伸縮，老問題解決晒。</p><p>趕潮流　支援高清拍片</p><p>也許是追上潮流，加入了720p高清功能，還配合立體聲收音功能，可惜開始拍片後不能變焦，大大減少短片拍攝的多樣性。接駁方面G12內置HDMI輸出，方便接駁高清電視。<br></p><p>G12試相區</p><p>玩Coloraccent時，先用對焦框選定某區域顏色（例如紅色），就會變成黑白相加單色效果。</p><p>唔使加鏡玩魚眼</p><p>同其他Canon近期推出的相機如S95、SX130一樣，G12亦增加了多種拍攝場景，如魚眼、模型、油畫海報等。當中我最鍾意魚眼效果，唔使加鏡都可做到，一班朋友齋影都可以好開心；另外Coloraccent玩黑白相、留紅，點點懷古，影得個個靚女面紅紅，絕對係打龍必玩。G12整體表現算不過不失，如擁有G11可不用刻意升級，如正打算買部Prosumer機，絕對屬首選之列！</p><p>龍友測試</p><p>攝友阿坤曾用G9，佢話G12機身輕，但膠質感覺強烈。新增的前滾輪使用方便，唯一如以往的f/2.8光圈可望升級。</p><p>Profile</p><p>感光元件：1,000萬像素CCD<br>記憶卡：SD/SDHC/SDXC<br>屏幕：2.8"<br>相片：JPEG/RAW<br>影片：1,080×720/24pMOV<br>感光度：ISO80-3,200（Hi12,800）<br>連拍速度：每秒5.3張<br>體積：122.1×76.2×48.3mm<br>重量：401g（包括電池及記憶卡）<br>查詢：Canon（31912333）</p></body></html>