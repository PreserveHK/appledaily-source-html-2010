<html><header><meta charset="utf-8"><title>導航Apps全測試　$78快靚正</title></header><body><h1>導航Apps全測試　$78快靚正</h1><p>駕車最怕搵路，新手唔熟路更嚇到腳震，好多車主花過千元買個GPRS導航機引路。不過近期至醒玩法是用iPad或iPhoneDownloadApps，今日測試三個不同價錢的Apps，發現平嘢有好嘢，$78的M7好使好用。<br><br>記者：許維雅　<br>攝影：王文忠<br>Model：Rika@GME</p><p>睇iPad清晰　入iPhone舒適</p><p>上AppStore搜尋關於汽車導航的Apps，發現香港版本不算多，全因大部份生產商主要來自台灣、中國及美加。且所有Apps暫時都是iPhone版，不過用iPad時一樣可倍大睇地圖，畫面依然清晰。提提大家，導航Apps檔案頗大，下載時必有Wi-Fi支援，下載時間亦長，最好使用前一日安裝。<br>今次同時試用iPad及iPhone導航，iPad最大好處當然是畫面夠大，睇地圖更方便，不過每當輸入目的地時，就發現不可輸入繁體字這個缺點實在是一大障礙；反而有埋倉頡輸入的iPhone，搵地址就快好多呢！
</p><p>準確又快速　不錯！</p><p>今次刻意找了三個不同價錢及不同國家生產商的Apps作比拼，看看分別有幾大。重陽節就快到，特別設計路線由將軍澳工業邨前往將軍澳華人永遠墳場，再去布袋澳食海鮮！<br>結果發現三個Apps都十分準確，顯示位置的速度亦相若，效果理想，跟指示駕駛都成功去到目的地。論導航系統設定，大家都有3D及2D畫面、日夜間顯示模式及車速顯示等基本選擇，不求花巧的你，其實最平的PAPAGO已經夠用，且下載數據不算特別誇張，$78可以代替過千元的汽車導航機，又唔使放多嚿嘢阻住，看來汽車導航機的生產商真的要想想法子突圍對抗了！</p><p>iPhone易無電　要叉住玩</p><p>蘋果導航Apps好使好用，但淨聽聲同耷低頭睇地圖幾危險，最好買個架托高部機。可惜市面仲未有為iPad而設的座架，只可用雜物頂住。但用iPhone導航，記得買個插頭叉住電玩，因為耗電速度都幾快。</p><p>最抵用<br>PAPAGO！HongKong+Macau（PRO）US$9.99（約港幣$78）</p><p>台灣PAPAGO導航又名M7，較多香港人用，價錢最抵玩。畫面設計不算花巧，遇到路面複雜情況時會彈出實景Closeup。語言選擇有英語、國語、粵語及馬來語，輸入目的地以地址、道路及景點區分，找尋景點尚算方便。</p><p>缺點：</p><p>功能設定及選擇版較簡陋，只有一般基本選項及周邊景點等資料，略嫌資料不夠豐富。</p><p>最方便<br>高德導航AutonaviNavigationUS$14.99（約港幣$117）</p><p>中國高德導航的地圖遍及全中國、香港及澳門，版面設計細緻，找尋及輸入目的地最快最方便，先在右上角揀選地區，再入一兩個關鍵字，已有大堆地點畀你揀，包括店舖及餐廳。周邊的資料好詳盡，連邊度有公廁都話你知！</p><p>缺點：</p><p>語言選擇無英文，只有不同地區的國語及粵語，而語音提示亦略急促。</p><p>最細心<br>TomTomHongKongUS$49.99（約港幣$390）</p><p>模特兒Rika話TomTom導航於美加好著名，佢以前揸車落美國玩都係用佢，系統設定精密，世界各地語言幾乎齊備，連客家話都有！有提示超速及快相位。亦有求助功能帶你去最近醫院警局。最細心是編排路程時可設定避開收費區或隧道。</p><p>缺點：</p><p>地址需輸入英文，必要輸入街道及號碼，無商場定位。</p><p>查詢：23924244（台日汽車用品）</p></body></html>