<html><header><meta charset="utf-8"><title>新股首日破底　兩老輸三千萬老虎仔累四叔彤叔 - 李華華</title></header><body><h1>新股首日破底　兩老輸三千萬<br>老虎仔累四叔彤叔 - 李華華</h1><p>究竟係四叔（李兆基）流年不利定係老虎仔（邱達昌）唔夠殺氣呢?老虎仔嘅麗悅（2266）噚日上市，Uncle輩嘅彤叔（鄭裕彤）同四叔都用咗行動去支持，分別豪掟1億元認購，仲高調咁俾大家報道，希望引嚟名人效應，認真唔話得；可惜點撐細姪都無用，麗悅噚日全日無浮過上水面，老虎仔除咗報答唔到細叔伯知遇之恩，兼夾令老人家坐艇，結果累埋兩老喺今年投資新股至今，係表現至差勁嘅一隻呢!</p><p>兩老今年最差新股投資</p><p>麗悅噚日全日潛水，最後收$1.88，較招股價$2.2低成14.5%；即係話兩位叔父每人賬面蝕成1450萬蚊!一千幾百萬對兩老嚟講等如跌咗兩蚊，但面子事大嘛，難怪講到股價表現，連老虎仔自己都話「好唔開心囉!」不過佢希望大家用長遠目光睇公司發展前景。<br>講番兩位叔父今年戰績，四叔除咗麗悅，已認講嘅仲有農行（1288），動用資金約10億元，7月中上市至今升咗成28.4%，市場亦曾傳出佢會用1億美元入股金風（2208），呢隻股上星期掛牌至今亦升成12.1%，傳聞佢入股嘅永暉（1733），上市至今，已較招股價潛水8.6%!彤叔方面，傳聞佢掟4000萬美金認講金風，升咗12.1%。唔通...彤叔先係股神?<br><br>李華華<br>mailto:LiWaWa@AppleDaily.com</p></body></html>