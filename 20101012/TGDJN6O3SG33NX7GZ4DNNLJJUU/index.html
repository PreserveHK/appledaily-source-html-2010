<html><header><meta charset="utf-8"><title>中環在線：獅子行教細路借錢 - 李華華</title></header><body><h1>中環在線：獅子行教細路借錢 - 李華華</h1><p>為咗教啲小朋友從細開始養成儲蓄嘅良好習慣，滙豐銀行搞咗個豬仔錢罌設計比賽，目標當然係全港嘅小學生，由今日起至11月初，會喺指定地點提供豬仔錢罌畀小朋友攞返屋企設計，勝出嘅設計仲有機會由「小豬」變「大豬」，因為滙豐會將佢變成細蚊仔咁大個，到時仲會用黎做展覽!<br>獅子銀行仲話，會推出一系列嘅嶄新產品幫小朋友同埋家長為將來做儲蓄，18歲以下嘅細路去開戶口，唔會有存款最低下限，兼且有其他綜合保險同埋儲蓄計劃畀啲客仔揀，另外，又搞搞新意思，整咗個網上互動課程，等小朋友可以透過輕鬆嘅遊戲，學習儲蓄同審慎消費，順便教啲小朋友信貸知識……吓，咁細個都要學埋點借錢，會唔會早咗啲呢?<br>李華華</p></body></html>