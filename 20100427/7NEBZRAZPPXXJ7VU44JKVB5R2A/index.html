<html><header><meta charset="utf-8"><title>中華版Kindle　勁放3萬本書</title></header><body><h1>中華版Kindle　勁放3萬本書</h1><p>Kindle對中文嘅支援，真係差到貼地。BenQ早前就公佈會推出中華版Kindle──nReaderK60，講明會有完善嘅中文支援，網上書店有超過30萬本中文書供選購下載，一機藏書可達3萬本，點睇都比Kindle好睇兼好用。<br><br>記者：許福合<br>攝影：梁細權<br>Model：Sansu@PureModels</p><p>將有日本漫畫上架</p><p>Kindle之所以受歡迎，其中一個原因係有藏書豐富嘅網上書店支援，BenQ在推出nReader時，都會內建直購eBook功能；K60可經Wi-Fi上網，進入eBookTaiwan，就可下載eBook，現時網站提供有30萬本中英文書籍，包括有各類型小說、雜誌及大眾文學等，最重要係有較多嘅繁體中文書！另外嚟緊5月底，將會有日本漫畫進駐書店，下載落嚟睇感覺好清楚，但遇到有孖頁時，就只能逐頁睇，感覺唔太方便。售價方面，台灣漫畫79新台幣（約20港元），其他書刊由60到400新台幣，香港用家購書時需經信用卡付款。</p><p>6吋Sipix屏幕</p><p>下載書籍速度非常快，不過要注意係購買嘅eBook只會儲存在nReader內存記憶體，唔可以抄出嚟，當然亦唔可以同其他人分享。K60內置2GB記憶體，約可儲存30,000本書，另有microSD卡槽，可讀取用家自備嘅檔案，如PDF、TXT、ePub、HTML及相片等。<br>屏幕使用較少見嘅Sipix屏幕，電量足以睇到7,500頁，使用兩個星期都不用叉電；轉頁時嘅表現，以至字體嘅圓滑度，感覺同e-ink差唔多，亦唔會反光，據知將來甚至會有彩色Sipix屏幕。在顯示中文內容時nReader更有優點，就係可以直行閱讀，睇小說時順眼好多。</p><p>試用<br>觸感慢慢哋</p><p>輕觸式屏幕稍有遲緩感覺，難以同手機Touch芒相比。</p><p>竟然無倉頡</p><p>中文輸入只有筆畫、拼音及注音，倉頡都無喎！</p><p>字清唔反光</p><p>屏幕唔反光，中文字體又清晰，用嚟睇書幾舒服。</p><p>漫畫逐頁睇</p><p>當遇上跨頁內容時，仍只以單頁顯示，總覺睇漏啲嘢咁。</p><p>eBook推介書目</p><p>《我是黎智英》黎智英<br>《小王子》聖修伯里<br>《顧人怨的一天》月藏漫畫<br>《動物農莊》喬治．歐威爾<br>《西遊記》吳承恩<br>《熱風》魯迅<br>《數位時代》（雜誌）<br>《新約聖經》</p><p>網上買書StepbyStep</p><p>進入eBookTaiwan就可以揀選書籍。</p><p>有小說、藝術、娛樂、雜誌及漫畫等分類。</p><p>購買時會見到簡介及價錢等基本資料。</p><p>輸入信用卡等個人資料，就開始下載。</p><p>Profile</p><p>處理器：Samsung2416（400MHz）<br>屏幕：6"/16層灰階<br>內存：2GB<br>記憶卡：microSD<br>網絡：802.11b/g<br>體積：175×122×11mm<br>重量：250g<br>查詢：BenQ（23306188）</p></body></html>