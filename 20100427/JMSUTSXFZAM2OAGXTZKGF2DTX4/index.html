<html><header><meta charset="utf-8"><title>ToyotaRAV4四驅好抓　羅仲謙肌男愛大</title></header><body><h1>ToyotaRAV4四驅好抓　羅仲謙肌男愛大</h1><p>羅仲謙，覺得這名字陌生？多加一句：「《搜下留情》入面馬德鐘個細佬！」九成人該立刻回應：「哦！好靚仔又大隻嗰個。」有樣有身形嘅年輕八十後，入行五年沒有半點緋聞，一言一行純樸到有點兒嚇人。不過講到揀車，一身肌肉嘅佢倒有點理所當然：「我愛大車！」最愛四驅抓地穩當，也恰如他自言「從不敢一步登天」嘅個性。<br><br>記者：許維雅<br>攝影：楊錦文</p><p>最欣賞肌肉線條</p><p>《搜下留情》內飾演陽光大男孩吳仲康一角，羅仲謙如演回自己。開工、休息、做Gym、曬太陽同打泰拳係佢慣常指定活動，「可能我住圍村大啦，平日同啲朋友都係釣魚、行山，連遊戲機都唔打嘅。」乖得近乎絕種，最重要，佢話自己無女朋友……冧死？<br>揸部HondaCrossroad兩年，係因為佢似Hummer，「我特別鍾意大車，好似吉普車或者四驅車呢類，因為揸出嚟嘅感覺夠強，肌肉感型嘅車特別吸引我，Man啲嘛！」睇得出！睇見佢一年大隻過一年、就快可以逼爆衫袖嘅手臂都知佢好肌肉型。借來感覺年輕嘅豐田RAV4四驅車畀佢試揸，直頭啱晒佢嘴形身形，「我最鍾意車尾，有個後備車胎掛喺度，幾型呀！同埋尾門向側開嘅設計，感覺夠Raw，去到郊外同啲朋友坐喺車尾吹吓水，幾舒服呀！」其實RAV4車側骨位、車身多處帶方型嘅設計都有強化整體肌肉感嘅作用，有乜辦法唔得愛Man嘅謙仔歡心。</p><p>怕部車傷心</p><p>性格謹慎嘅謙仔未敢於鬧市搶住試揸，上到半山先大膽發揮，揸車手法亦夠晒穩陣，咁注重安全可能受半年前遇上嘅交通意外影響。「嗰次喺大埔公路，尾隨我嘅車想爬頭，點知就撞向我前面架車，成條鐵枝插咗喺我前面。咁都無受傷真係好好彩，所以以後有機會買新車都一定唔捨得賣佢，因為我覺得呢部車好有靈性保護過我，如果賣咗佢，佢會好傷心o架！哈哈。」RAV4備有嘅IAD主動綜合操控系統、自動調節輔助轉向及VSC行車穩定操控等功能，行車時加倍安全。「我鍾意四驅車嘅另一原因就係覺得佢力量分佈均勻，四個車胎都有力抓住地面，就好似四腳踏地咁有安全感。」外表攞滿分，加埋性格踏實，仲唔令女生暈晒大浪？咁都未夠，仲要慳家又顧家。「DreamCar？有，馬莎拉蒂、林寶係男人嘅夢，但始終比較奢侈，同埋我覺得有車係有助人與人之間嘅溝通，揸車載朋友、載屋企人周圍去嗰種都好開心，都係一種溝通，呢啲感覺超跑畀唔到我。」</p><p>規格</p><p>引擎：1,998cc直四雙頂16氣閥VVT-i<br>馬力：152PS/6,000rpm<br>扭力：194Nm/4,000rpm<br>傳動：四前速電控自動波<br>售價：$269,820（卓越版）；$314,700（豪華版）<br>查詢：皇冠車行（28661020）</p></body></html>