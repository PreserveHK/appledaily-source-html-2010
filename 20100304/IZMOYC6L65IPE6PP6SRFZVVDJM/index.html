<html><header><meta charset="utf-8"><title>探針：兩個壽星──華叔、高行健 - 孔捷生</title></header><body><h1>探針：兩個壽星──華叔、高行健 - 孔捷生</h1><p>春節前到港，驟聞華叔罹癌疾，諸多感慨無以言表。早聞華叔詩文書法俱佳，便賦詩一首，並在華叔八十壽辰（虛歲）之日貼到他的Facebook──<br>〈賀華叔大壽〉<br>皮囊恥問百年蔘，望斷中原痼疾深。<br>幾許浮塵風貫袖，本來無物月懸襟。<br>樑間苦膽和薪卧，筆底游龍向壁吟。<br>莫謂荊途窮碧海，應知精衛不投林。<br><br>念及新歲伊始，還有一位年屆七十的壽星，他就是老友高行健，我也寫了賀詩──<br>〈題行健兄七十大壽〉<br>濯足滄浪過幾灘，雞聲曾到夜郎南。<br>空懸舞榭一簾夢，未得浮生半日閑。<br>雁足幾行來彼岸，野人廿載遁靈山。<br>只今市隱從心欲，再試洪爐換骨丹。<br><br>虎年伊始，我還寫了一組《不是詠史》（四首），抄錄如下──<br>〈讀史〉<br>歌哭遠隨滄海流，秦時餘燼漢時秋。<br>朔雲遼宋連金宋，人傑曹劉追項劉。<br>我到新亭成逐客，月臨古渡照橫舟。<br>不堪酒後燈前卷，一讀乾坤日夜浮。<br>〈傳燈〉<br>斧聲燭影催承祧，不在綸巾在紫貂。<br>虎相描餘疑類犬，蕭規過後復隨曹。<br>楚宮花草腰爭細，社鼠城狐髻競高。<br>萬表青詞紛遝至，簪纓攬鏡試黃袍。<br>（註：斧聲燭影，見《宋史．太祖本紀》，為皇位傳承之疑案。）<br>〈失題〉<br>望裏山河對客愁，城焚玉石幾經秋。<br>風生虎歲龍蛇窟，霧失五城十二樓。<br>碩鼠盈倉爭暖穴，蒲桃一斛牧涼州。<br>淮王雞犬喧前夜，宗廟誰人說楚囚。<br>（註：五城十二樓，古代傳說神仙居所，見《史記．孝武本紀》。一斛涼州，賄賂得官的成語典故，見《三國志》，漢末孟伯郎以一斛蒲桃（葡萄）酒行賄得拜涼州刺史。）<br>〈世博〉<br>鎦銀斛鬥量脂膏，肯為蒼生拔一毛？<br>寧向海涯輸玉帛，更教黎庶仰風騷。<br>東吳粉黛魚沉澗，戈壁草泥馬卧槽。<br>從此諸蠻賓上國，紛紛降漢不降曹。<br>（註：世博會中國館為古代量具斛鬥造型。）<br><br>孔捷生<br>逢周一、四刊出</p></body></html>