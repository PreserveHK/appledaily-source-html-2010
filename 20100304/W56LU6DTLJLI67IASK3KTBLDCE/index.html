<html><header><meta charset="utf-8"><title>夠Car事：日內瓦車展直擊（二之一）：VW入屋七小福晒冷</title></header><body><h1>夠Car事：<br>日內瓦車展直擊（二之一）：VW入屋七小福晒冷</h1><p>屬全球最大型嘅日內瓦車展正式開鑼，除咗波子918同AudiA1外，今年矚目新車數量唔算多，不過最Hit嘅環保同概念車都有啲睇頭。最搶嘅係VW一口氣Show咗七款將推出嘅新車，唔係超跑唔玩怪樣，踏踏實實，勝在全部抵玩兼實用，夠入屋。<br><br>記者、攝影：徐影龍</p><p>雖然對比起法蘭克福車展，日內瓦車展佔地無大得咁誇張，總算用腳可以走勻場館。但話雖如此，3個主館共7個Hall，仍比東京車展大上約一倍，福士集團幾個牌子，就霸咗差唔多大半個主館。未曝光新車亦係佢哋最多，其中單單VW，同場已經有6款，計埋上年公佈過嘅BlueMotion，成7款新車聲勢十足。呢VW七小福繼續力Show本身強項，以抵玩實用搶佔市場，其中PoloGTI、新款Touareg同Sharan，更大有機會率先嚟香港。</p><p>Amarok：</p><p>福士加入農夫車行列，個斗唔算太大，勝在四門兼有後座，乘客行先。
</p><p>CrossPolo：</p><p>變種應付崎嶇山路，提升懸掛同避震高度至15mm，揸同坐都更舒服。</p><p>CrossGolf：</p><p>概念跟CrossPolo相同，不過車身高度提升至20mm，行石路都未驚過。</p><p>PoloGTI：</p><p>食住五代Polo個勢，新GTI版升級到180匹同七速DSG波箱，賣相更似GolfGTI，不過更輕更的骰，兩者可算係唔同玩法。
</p><p>Sharan：</p><p>好期待呢款新SUV嚟香港，事關中尾排玩百變都玩得招積過人，手拉位設計得好，輕輕一拉一堆座椅全部隱藏晒。
</p><p>TouaregHybrid：</p><p>VW第一款混能車終於曝光，未試有幾慳油環保前，齋睇全新造型，都算幾吸引。
</p><p>BlueMotionPolo：</p><p>上年德國車展已曝光，同系列包括Golf、Polo同Passat車款，以慳油同環保為主打。</p><p>免費Apps</p><p>福士都趕iPhoneApps潮流，免費任人Download試玩，程式包含揸車Game、展館地圖甚至日內瓦旅遊資訊。</p><p>MINI殺手登場
</p><p>一早知道Audi有部「MINIKiller」將在車展現真身，挑機成唔成功尚言之過早，不過揭布亮相嘅一刻，Audi展館又係塞爆人，證明A1呢架的骰揭背車仔實在令唔少人期待。同場擺晒1.4同1.6版本，連行電嘅概念版e-Tron都有得睇。
</p><p>波子王忽然彈出
</p><p>Porsche認真夠晒驚喜，車展前無小道消息爆過會出新車，以為得架Cayenne混能版，點知彈咗部918SpyderConcept出嚟。雖屬概念版本，不過造型實在太爆，超科幻曲線車身，車側左右居然有氣喉，連軨都識發光。</p><p>GenevaMotorShow<br>日期：3月4-14日<br>網址： http://www.salon-auto.ch/en 
</p></body></html>