<html><header><meta charset="utf-8"><title>隔牆有耳：陳志雲高呼冇失寵 - 李八方</title></header><body><h1>隔牆有耳：陳志雲高呼冇失寵 - 李八方</h1><p>幾個電視台近日股權、人事、世界盃轉播權起風雲，曲折離奇隨時精采過電視台自己嘅節目或者劇集，呢期傳得最勁嘅消息，就係TVB陳志雲可能唔撈。正所謂空穴來風，《蘋果》前日發現無綫話事人六嬸親自睇將軍澳地盤，隨行多個高層中，偏偏唔見陳總，電視城內傳出笑話，可能有人入咗雪櫃喎。<br>陳總噚日喺銅鑼灣錄影《志雲飯局》時，解釋前日佢要出席其他活動，所以冇陪六嬸出巡。陳總當日現身灣仔富豪薈酒店開幕儀式，不能分身到將軍澳，至於係佢唔到，定係冇預佢，八方就唔知嘞。對於被指「失寵」，佢睇得好開，「我有睇到報道，幾有趣，有創意。」</p><p>聲稱唔存在得寵失寵</p><p>既然唔係「失寵」，係咪繼續「得寵」呢？佢話唔可以咁講，「喺TVB冇出現過，TVB有個好制度，係集體領導，各司其職，所以寵呢個字唔適合喺呢度出現。」陳總咁講，恐怕好多藝員同事唔同意，無綫有冇得寵、失寵呢回事，大家心知肚明啦。話得說回來，好多以前失寵入雪櫃藝人，解凍後大紅大紫，因此失寵話唔定有後福呢！<br>眾所周知六嬸精打細算，原來仲會親力親為落地盤，怪唔得TVB可以獨大多年，陳總噚日話新地盤會興建廠房同表演場地，呢幅地曾用嚟拍攝《烈火雄心》，唔通六嬸睇中火燒旺地？無綫外事部副總監曾醒明稱，08年5月以約2,800萬元向將軍澳工業邨承租塊地50年，本來打算興建數據中心，最新計劃可能會興建新錄影廠，以製作大型節目，佢話目前電視城最大嘅一號廠最多可容納700多人，如果落實興建新錄影廠，規模應該比現時一號廠更大。</p><p>員工未聞建新錄影廠</p><p>TVB在08年底裁員200人，同時削減製作，八方向無綫中人打聽，好多人都話未聽聞興建新錄影廠消息，有人指現時錄影廠基本上夠用，興建新廠意味六嬸開水喉，對員工而言係好消息；有電視城中人大膽推測，莫非六嬸想興建超級錄影廠，定期做大騷，電視城變土炮版環球影城都幾好喎！<br><br>mailto:pf_lee@appledaily.com</p></body></html>