<html><header><meta charset="utf-8"><title>中環在線：王浵世想嗌「我係香港人」 - 李華華</title></header><body><h1>中環在線：王浵世想嗌「我係香港人」 - 李華華</h1><p>前滙豐中國大班兼民生銀行（1988）前行長王浵世自從退休後就積極寫書，同大家分享吓佢喺大陸發展嘅經驗，話晒喺大陸做咗咁耐哨兵，唔多唔少都會知道新一代大陸人究竟點睇香港人，佢除咗出書之外，噚日就上咗總商會同商界分享。</p><p>人質事件改觀</p><p>聽小王講（王總自己話退休之後唔係叫王總，所以華華都改一改對王總嘅稱呼），原來喺大陸人心目中，香港人都有唔少缺點，包括講嘢成日「唔中唔英」扮晒嘢；仲有呀，原來大陸人眼中嘅香港人係無「吉士」（膽量），做嘢有方法無辦法，聽到華華自信心低落呀。<br>不過，早幾個月前菲律賓人質事件之後，8萬人喺周日上街悼念死難者，就令大陸人對香港人改觀，小王話，上街當日佢唔喺香港，佢有個大陸朋友知道8萬人上街之後走去問佢：「你哋上街係咪有津貼o架？」小王話，當然大家都知答案啦，但係咁樣同時證明香港人係有團結嘅力量。<br>小王仲話：「嗰時我簡直想衝出街用唔鹹唔淡嘅普通話大嗌『鍋斯生果忍』（我是香港人）。」呢個時候，主持人就問小王：「咁有冇時候，你唔想做香港人？」小王即刻話：「無！我覺得香港人好威猛！」全場即刻鼓掌！小王就補充句：「掌聲係畀香港人嘅！」<br>李華華</p></body></html>