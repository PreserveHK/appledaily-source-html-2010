<html><header><meta charset="utf-8"><title>獅城實試Forester　大鱷出洞</title></header><body><h1>獅城實試Forester　大鱷出洞</h1><p>聞SubaruSTi同Wagon車款賣得實在太好，搶晒其他車款嘅焦點，其實另一款主打越野性能嘅Forester，一樣可憑AWD全時四驅優勢，劈盡泥地碎石凹凸爛路，跑在新加坡市區靚路，更如大鱷出洞，見一架嗒一架！<br><br>記者、攝影：徐影龍<br>鳴謝：MotorImage</p><p>全時四驅發揮狂野</p><p>想平玩四驅越野Feel，港人通常只揀城市四驅車種，正所謂唔打得都睇得，但Subaru架Forester2.5XT，廿零萬車價居然畀到你癲狂嘅越野性能。嚟到新加坡試車，諗住最多係坡妹，基本上成個城市都無乜山坡，要玩越野off-road原來一樣有計！<br>就喺MotorImage總部頂樓，專登佈置成各式各樣嘅越野環境，小小地方已有齊鬆軟泥路、碎砂碎石、凹凸爛地等，車速唔快但揸同坐都感受到off-road嗰種惡劣路面，雖然震到我副老骨頭散晒咁滯，不過Forester憑住Subaru全時四驅DNA，遇到邊個轆離地欠缺抓着力，即自動分配動力至其他車轆，令到車身更有Power逃離險境，AWD比普通4WD更實用，就算澗溪爬草都無問題，活像一隻兩棲大鱷咁有勁度。</p><p>公路爆Turbo夠暢快</p><p>玩完越野就出街周圍逛，先由總部ToaPayoh出發，行6公里到牛車水同小印度，呢兩個出名周街DoubleParking嘅地方，揸住大鱷一啲都唔輸蝕，憑住高身易睇位優點，幾窄嘅路、幾難拗嘅彎都相當輕鬆。大鱷「淺水」嬉戲一會，再兜MarinaBay睇摩天輪，叫做感受過一級方程式賽道嘅部份路段。<br>屈咗大半日，當然要畀個Turbo伸展吓，之後直插東岸，唔係去珍寶食白胡椒蟹，而係貪佢外圍近10公里又直又闊嘅快速公路。加大油門，渦輪增壓應聲而起，TurboLag唔算明顯，推背感亦相當快速湧現，毋須轉+/-模式，波箱已迅速配合不斷升檔，最重要係星洲司機普遍斯文守規矩，大多依住中線而行，快線變得暢通無阻，令230匹馬力發揮得相當淋漓盡致。Subaru嚟到四驅SUV，原來一樣咁好玩。</p><p>引擎：2,457cc水平四＋Turbo<br>馬力：230ps/5,200rpm<br>扭力：32.6kg-m/2,800rpm<br>傳動：4前速自動波　全時四驅<br>售價：$269,985<br>查詢：25112727（Subaru灣仔陳列室）</p></body></html>