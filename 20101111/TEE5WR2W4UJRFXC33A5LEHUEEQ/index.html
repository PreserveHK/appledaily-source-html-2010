<html><header><meta charset="utf-8"><title>求驗客手記：足總開綠燈安祖卡路爾勢入英軍 - 求驗客</title></header><body><h1>求驗客手記：足總開綠燈<br>安祖卡路爾勢入英軍 - 求驗客</h1><p>英格蘭一向問題國腳多多，「勾義嫂」泰利、「爛滾」朗尼、「爛賭」奧雲等等，下周三英格蘭喺溫布萊主場對法國嘅友賽，球隊相信又多一個麻煩友，佢就係近期入波入到唔識停嘅安祖卡路爾。<br>英格蘭當「弗」嘅前鋒呢排真係賣少見少，朗尼飛咗去美國「養傷」，戴倫賓特、迪科爾、森莫亞都有排唞，搞到領隊卡比路點兵都有困難，周三嘅英國《太陽報》就講，卡比路終於開綠燈，預計首度徵召安祖卡路爾入伍。21歲嘅安祖，喺場內嘅威力真係夠晒quali入選大國腳，周日幫紐卡素頂爆阿仙奴，已經累積6個入球，唔輸蝕得過貝碧托夫、杜奧巴呢啲頂級外援。以佢1米91嘅高大身軀，又着紐記9號球衣，被譽為「新舒利亞」真係當之無愧。<br>之但係安祖一把長頭髮，成個爛仔款，場外亦都唔喺好惹；之前就因為涉及打前女友，而家仲保釋緊，更被法庭規定要暫居紐記隊長路蘭家中，按慣例，足總一向都唔會選呢啲球員。周一慶祝擊敗阿仙奴，路蘭同安祖家中「開P」，3名應召女郎更涉嫌吸毒。入過冊嘅祖爾巴頓，就力撐安祖，巴頓講：「英格蘭唔好再考慮贊助商因素，要搵真正可幫球隊贏波嘅球員。奇雲戴維斯？好就好，不過已經33歲，冇將來o架啦！」連「真身」舒利亞都讚：「如果喺季初，我認為安祖入選太早，不過睇住佢一場比一場進步，又夠成熟，我哋唔好忽略佢。」</p><p>卡帥換血有望入伍</p><p>其實卡比路帶南非世界盃，已經被批評重用太多老將，結果世界盃後點兵，都想搵多啲新血，好似韋舒亞、加利卡希爾、梳爾哥斯等，都先後入選國家隊，紐卡素呢排咁勁，除咗安祖卡路爾，連23歲右後衞丹尼森遜，都盛傳入選，睇吓安祖卡路爾同丹尼森遜可唔可以把握呢次機會，一球成名啦！</p></body></html>