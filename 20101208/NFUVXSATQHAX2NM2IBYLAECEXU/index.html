<html><header><meta charset="utf-8"><title>中環在線：四大地產商均禮待太傅 - 李華華</title></header><body><h1>中環在線：四大地產商均禮待太傅 - 李華華</h1><p>喺華資家族大企業，太傅似乎係一個不可或缺嘅角色，佢哋要肩負起扶植老闆第二、三代上位嘅重任，而當呢班少主坐正，亦係佢哋退位之時。<br>華華數一數，唔計新世界（017）嘅梁志堅，香港仲有幾個出名嘅太傅，包括李嘉誠系長實（001）、和黃（013）嘅周年茂同霍建寧；新地（016）郭家有黃奕鑑；李兆基嘅恒地（012）有林高演。到家陣都仲未退役嘅，得番年薪過億嘅霍大班，同埋林高演。幾個殿堂級太傅，普遍亦得到家主禮待。好似退咗役嘅周年茂同黃奕鑑，前者97年離開長實之後，曾經入股過新福港，4年埋單輸2600萬，佢索性轉型做地產發展商，家做緊華業（控股）主席。有傳佢退役後嘅一切發展，舊老闆幕後都出過唔少力幫手。至於後者就由郭家安排佢做新地非執行董事，年薪有成1635萬！</p><p>霍大班間屋大過超人</p><p>現役嘅太傅待遇都唔差，好似霍大班咁，據李超人嘅講法，大班赤柱間屋係大過佢屋企嘅。林高演亦都好巴閉，四叔前幾年捐錢畀港大，將某個building嘅命名權送畀佢，叫「林高演學堂」，仲話同佢咁多年都心靈相通拍住上。有理由相信，他日佢兩位退役之時，應該都會好風光。</p></body></html>