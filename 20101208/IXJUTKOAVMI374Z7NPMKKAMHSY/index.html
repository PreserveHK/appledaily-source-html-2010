<html><header><meta charset="utf-8"><title>中環在線：彤叔幾粒孫幫手睇生意 - 李華華</title></header><body><h1>中環在線：彤叔幾粒孫幫手睇生意 - 李華華</h1><p>早兩三年，香港十大富豪之一嘅彤叔，就已經着手將幾粒未夠30歲嘅孫仔、孫女，逐個逐個擺入自己嘅事業王國。其中，長子嫡孫鄭志剛孭最重飛，身兼新世界發展（017）、新世界中國（917）、新世界百貨（825）執行董事之餘，仲有份睇埋周大福，暫時領先佢啲細佬妹同堂細佬。<br>佢細佬鄭志明同細妹鄭志雯有咩搞作？前者喺新創建（659）做執行董事，後者就負責睇新世界啲酒店業務。而由鄭家誠所出嘅鄭志恒，暫時就主力負責打理周大福。彤叔幾粒孫，除咗幫阿爺手打理屋企生意，相對好多富豪二代，佢哋都比較定性，好似鄭志剛咁，舊年已經拉埋天窗，仲聽聞好快會做人爸爸㖭，彤叔就快四代同堂喇！</p></body></html>