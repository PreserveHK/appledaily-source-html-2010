<html><header><meta charset="utf-8"><title>隔牆有耳：奪三連冠《蘋果》攞印製大獎 - 李八方</title></header><body><h1>隔牆有耳：奪三連冠《蘋果》攞印製大獎 - 李八方</h1><p>互聯網時代，平面印刷必須極度精緻才能與螢光幕圖像抗衡，呢方面《蘋果日報》應該好有戰鬥力。被視為屬於印刷、出版同設計業年度盛事嘅第22屆香港印製大獎，前日頒發「報紙印刷組」冠軍畀《蘋果》，今次係連續第三年奪得呢個大獎，蘋果印刷嘅同事實至名歸。<br>呢個比賽由香港印藝學會、香港出版學會、貿發局、康文署等機構主辦，前日舉行頒獎禮，《蘋果》印刷總監方毅強表示，《蘋果》連續三年奪得這項大獎，乃《蘋果》仝人努力的成果。呢個比賽係全港唯一同類型嘅專業比賽，最初係排版設計比賽，之後擴大為印刷大賽。《蘋果》早喺96同98年攞過報紙印刷組冠軍，過去兩年連續得獎，今年再下一城成為三連冠，八方希望越印越精采，邁向四連霸。</p></body></html>