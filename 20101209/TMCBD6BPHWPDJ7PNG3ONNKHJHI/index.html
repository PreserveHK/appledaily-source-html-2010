<html><header><meta charset="utf-8"><title>青心直說：IPO大刁好睇唔好食 - 胡孟青</title></header><body><h1>青心直說：IPO大刁好睇唔好食 - 胡孟青</h1><p>有做開財務融資嘅朋友爆料，話行內上市保薦人生意其實唔易做，大大隻嘅雖然早已成為大行囊中物，皆因資本唔夠大嘅行，根本食唔起，無資格接大刁。不過就算係大刁，淨係最大嘅幾家國際級班霸都隨時爭崩頭，個個咁高咁大，好似早前睇專門報道亞太區大小IPO及債務融資市場大刁嘅FinanceAsia雜誌，其中一篇專題報道，關於打造農業銀行（1288）世紀IPO故事。今年7月16日掛牌嘅農行，竟然在4月復活節四日長假期前，才邀請一眾大型投資銀行pitchforamandate，呈交建議書推銷自己加入成為呢單世紀IPO嘅全球賬簿管理人及包銷商一份子。</p><p>農行IPO支出少過工行</p><p>當時正值復活節假期，班投行賓架紛紛取消晒所有外遊計劃，適逢當時大摩趁幾日長假期提升電腦系統，賓架們唔能夠直接由屋企發功隔空取物，結果要親自返公司搞建議書，好彩大家對農行呢單刁早已做晒功課，等佢上市獲批，即執齊料呈俾個客攞生意，到最後4月15日坐埋一枱開會時，打擂台勝出有份參與嘅投行就剩番九家，所以話機會永遠只係會留俾有準備嘅人。<br>有份一直參與農行艱巨而漫長重組任務之中金國際，獲委任一腳踏晒A、H兩邊嘅IPO上市招股工作，其餘八家投行就以3家中資對5家外資分工，負責A、H股中港兩邊IPO工作。<br>農行成單刁最終集資規模約208億美元，但傳聞IPO支出涉及承銷費用部份就只係2.48億美元，付費比例係內地四大上市銀行中最低。根據消息人士話，支付香港H股IPO部份的承銷商費用係1.4%，即相當於1.47億美元。工行（1398）2006年上市時集資219億美元時支付費用卻達2%。由農行對投行嘅議價能力就可見中國有幾「崛起」，爭崩頭嘅項目原來可以好睇唔好食，卻擺到明要硬食。<br><br>胡孟青<br>作者為獨立股評人</p></body></html>