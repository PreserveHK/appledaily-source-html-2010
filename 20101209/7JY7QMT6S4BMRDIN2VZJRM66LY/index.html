<html><header><meta charset="utf-8"><title>中環在線--彤叔：有大事堅叔要出手 - 李華華</title></header><body><h1>中環在線--彤叔：有大事堅叔要出手 - 李華華</h1><p>噚日同大家八完「堅叔」梁志堅榮休之後，好多老友問華華，「彤叔」鄭裕彤自己都未退休，點解咁快就放堅叔走呢？呢啲咁高層次嘅問題，試問華華邊有資格代答呢？梗係打返畀堅叔個老闆彤叔，等佢自己答喇！<br>彤叔一開口就話：「佢（堅叔）係一個不可多得嘅人才，好唔捨得，畢竟大家一齊喺商場打拼咗幾十年……」明嘅明嘅，足足40年喎，堅叔似彤叔個影，又似彤叔嘅左右手，冇堅叔喺身邊，彤叔都應該要啲時間適應吓嘅。</p><p>「佢係不可多得嘅人才」</p><p>但唔捨得還唔捨得，彤叔最後都好理性接受現實。「我尊重佢自己嘅意願，佢做咗咁多年，係享受人生嘅時候……希望佢真係要好好哋過退休生活，休息吓！」但彤叔你仲留住堅叔做顧問喎，咁咪等於叫人退而不休？有啲矛盾，彤叔又點解釋呢？<br>「做MD（董事總經理）無時無刻都要掛住做嘢，家就係重要時刻先大顯身手。」咁又係呀，新世界發展（017）上上下下都知堅叔係工作狂，仲要係返咗工唔識放工嗰種，佢本字典裏面係冇「放假」呢兩個字o架！<br>就憑彤叔用好肯定嘅語氣講出以上呢一句，華華相信，堅叔畀咗彤叔嘅40年青春（唔好意思，係光陰至真），係冇白費嘅。唔計金錢嘅回報，淨係佢喺彤叔心目中嘅地位就已經值喇！之不過，華華有啲疑惑……到底咩先叫重要時刻呀彤叔？<br><br>李華華<br>mailto:LiWaWa@AppleDaily.com</p></body></html>