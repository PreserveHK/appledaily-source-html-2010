<html><header><meta charset="utf-8"><title>家長愛直資 - 左丁山</title></header><body><h1>家長愛直資 - 左丁山</h1><p>審計署痛批直資學校，令好多人認為直資學校管理一塌糊塗，浪費公帑，人人得以誅之。評論員盧子健嘅立場素來中間偏左，認為直資學校理念係右傾思想之延伸，應該重新檢視。傾左思想人物之所謂檢討、檢視，離不了加強監管又監管，盲目迷信政府監管能力，更誤以為得把口嘅議員可以指導教育運作。實則教育局官員已經有太多監管工作要做。例如管教改、管課程、管教師校長升遷、管學校維修、掌控課本審核大權，仲要管埋課本售價（表面不理，背後施壓），總之全港學校嘅事情，不分大小，教育局都有權管，就因為管得太多，如趙丹所言：「管得太死沒希望」，前教育局雙星李國章與羅范椒芬先至推行直資學校，希望為管得太死嘅社會主義辦學政策，稍為鬆綁，給香港教育帶來新希望。<br>審計署批評直資學校之要點，大都並非原則性，而是行政技術問題。除咗真道書院竟可委託校長買樓作教師宿舍，比較離譜之外，其他審計署眼中之缺失，係好容易改正嘅啫，如果因此而提到盧子健眼中之「右傾思想之延伸」，實在比較誇張，可能係左傾知識分子對直資學校之出現，心有不甘，想藉審計署之報告，乘機反撲。<br>盧子健認為應該加強監管，左丁山就認為應該更加放寬，為廣大學子着想，推行學券制，讓清貧學生憑學券叩門，進入直資學校。左傾精英每每以為思想高人一等，可以憑中央規劃、策劃就解決教育及貧富問題，實則市民集體智慧先至反映市場現實，譬如直資學校最近俾人鬧到一面屁，家長卻不以為然，直資學校仍然大受歡迎，賴理審計署講乜。黃竹坑嘅港大同學會書院在上星期六舉行中一收生簡介會，就有五百名家長出席，一位家長對記者講，「作為家長只看成績」，會考慮埋真道書院㖭！港大同學會書院校監李黃眉波話該校在2012年先至有第一屆畢業生，故此校董會內無校友代表，審計署點解唔知道，就批評呢？可算笑話一宗。孫明揚局長在立法會講，佢對直資學校冇牙力。真好彩，佢有牙力嘅話，直資學校與一般津貼學校有乜唔同？</p></body></html>