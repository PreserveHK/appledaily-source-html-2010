<html><header><meta charset="utf-8"><title>消費blog：水着女強銷Kinect體感套裝</title></header><body><h1>消費blog：水着女強銷Kinect體感套裝</h1><p>呢輪家庭遊戲最熱門嘅話題當然係體感遊戲啦，Sony嘅PS3Move呢個月中率先開賣，微軟Xbox360嘅Kinect噚日公佈11月18日正式喺本地開售喎。<br>講到咁有信心，梗係有啲後着，微軟香港娛樂及設備事務部總監黃鉅添（Chester）話，Kinect嘅賣點係巿場上唯一一部冇手掣嘅體感式遊戲機，今次為因應用家需要，推出唔同Package組合，價錢好抵，「我深信啲客會等多一陣比較邊部機啱自己先買」。<br>Chester話，其中一個終極套裝包括Xbox360主機一部、體感Kinect感應器，加埋用嚟玩普通遊戲嘅無線手掣同體感遊戲碟《KinectAdventures》，售價係$2,499。呢個價錢之前只係買到一部Xbox主機，咁咪即係半賣半送？</p><p>Chester笑笑口話唔可以咁講，因為之前Xbox主機內置咗250GB硬碟，適合高階機迷儲存打機資料，而今次呢個Kinect套裝包嘅係全新主機，內置硬碟得4GB，但夠一般用家玩Kinect。<br>佢又話，本身有主機嘅用家，單買Kinect連遊戲碟套裝$1169；或者只係買4GB主機$1699，「最抵買當然係買終極套裝啦」。<br><br>電郵：mailto:shoppingjing@appledaily.com</p></body></html>