<html><header><meta charset="utf-8"><title>馮仁昭四圍超：「唔鍾意攞呢啲宣傳」o靚妹聞陳七嗌厭惡 - 馮仁昭</title></header><body><h1>馮仁昭四圍超：「唔鍾意攞呢啲宣傳」<br>o靚妹聞陳七嗌厭惡 - 馮仁昭</h1><p>o靚妹李綺雯噚日同「香蕉」王淑玲、妄攝女Debby、Kinki同Christy喺香港仔出席「Xbox360Kinect夏水禮」活動。o靚妹最近被指翻撻前男友陳肇麒（陳七），點知報道出街後，陳七就好大反應，仲喺微博鬧爆o靚妹博宣傳，又即刻同o靚妹劃清界線講明唔會翻撻佢。</p><p>「同佢已經冇關係」</p><p>唔知係唔係陳七講到咁鬼絕，所以噚日o靚妹提到陳七時都唔多高興，仲好無奈咁話：「我一路都冇講任何嘢，件事都過咗咁耐，唔明點解翻嚟翻去仲要講。」<br>至於覺唔覺陳七好絕情，佢即寸爆話：「其實我都講咗，同佢已經冇關係，我唔鍾意攞呢啲嘢嚟宣傳，我一向對感情事好低調，唔知係咪俾人感覺唔夠強硬，明眼人都睇得出件事係俾人摷番出嚟講。」<br>問o靚妹會唔會認為係陳七掉轉頭借佢做宣傳，o靚妹就語帶雙關咁話由頭到尾咁多新聞出現，佢一直都冇理過其他人講乜，亦唔會要求陳七封嘴，因為呢啲嘢佢都控制唔到，亦都冇資格喎！擺明對陳七已經死心，所以當提到同陳七有冇機會復合或者做朋友時，佢好大反應話覺得呢個話題好厭惡。</p></body></html>