<html><header><meta charset="utf-8"><title>轟天奇兵　起飛降落玩嚟真！</title></header><body><h1>轟天奇兵　起飛降落玩嚟真！</h1><p>就算你眼界幾好，喺空中打觔斗360°轉身有幾勁，但如果你唔識得揸戰機起飛、降落，你都只不過係一個沉醉喺虛擬世界嘅毒男機師！今集《H.A.W.X.2》新增航空母艦起飛、降落內容，仲要空中加油、玩偵察雷達，真實度超高，打爆機，你就係一個沉醉喺虛擬世界嘅毒男王牌機師嘞，你睇你幾開心！<br><br>文：阿洛</p><p>軍事迷最冧真實感</p><p>UBISOFTBucharest銷量百萬級大作《TOMCLANCY'sH.A.W.X.》嚟到第二集，今集繼續係講緊未來嘅世界大戰，並以TOMCLANCY小說世界為故事背景；玩家又可以化身飛行精英，駕駛現實世界中出現過嘅戰機，烽火連天！<br>遊戲內出現嘅最尖端科技及特殊飛行訓練都極為真實，而且更講明每一種戰機嘅特性，都係從真實數據中收集返嚟；遊戲還用上GeoEye科技，以衞星照片創造出超寫實遊戲世界，戰場由莫斯科、北極圈，再打到落波斯灣，軍事迷聽見應該最高興。而且冰天雪地同城市荒野都有，仲有夜視飛行任務；天氣不似預期，但要玩都要飛。</p><p>新系統睇你點死</p><p>又係揭示人性黑暗面嘅時候，俗語有云：「我睇你點死！」想仇家敵人衰嘅同時，最想梗係可以用雙眼睇住佢點折墮！<br>喺今次新作中，遊戲會加入機體破壞系統，玩家發射飛彈擊中敵機後，將可睇到敵機被你炸得四分五裂，然後再墜地或者直插落海嘅場面。兇狠嘅！射爆敵機可謂爽快到極；細膽嘅！嗰下可以眯埋雙眼唔好睇，好快過啫！</p><p>現實空軍濕碎任務</p><p>作為第二集，呢隻Game都叫做足本份，除有大量新地圖外，亦強化多人遊戲模式；除四人合作戰役外，還支援最多8人對戰模式，等大家一班朋友可以約埋打飛機。做空軍，唔只要揸飛機射爆人哋，仲有好多濕碎任務，包括喺機場同航空母艦起飛、降落，仲要操作「無人飛行機（UAV）」執行偵察同埋雷射導引嘅轟炸任務，無油時又要喺空中加油，呢啲新內容都好考玩家嘅飛行技巧，玩樂性超強。</p><p>《TomClancy'sH.A.W.X.2》Profile</p><p>開發：UbisoftBucharest<br>類型：射擊　<br>遊戲平台：PS3/XB360/PC<br>遊戲人數：1-8人<br>推出日期：9月7日</p></body></html>