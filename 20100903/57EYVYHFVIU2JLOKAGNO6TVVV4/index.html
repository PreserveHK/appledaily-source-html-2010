<html><header><meta charset="utf-8"><title>隔牆有耳：薄扶林補選短兵相接 - 李八方</title></header><body><h1>隔牆有耳：薄扶林補選短兵相接 - 李八方</h1><p>南區薄扶林補選嚟緊嘅星期日投票，兩個候選人公民黨司馬文同匯賢智庫劉應東選戰短兵相接，公民黨噚日總動員，搵埋幾個泛民黨派成員站台，反對維港再填海嘅律師徐嘉慎都有現身，民主黨承諾會撐到底，黨員星期日會喺貝沙灣一帶踩單車催票。</p><p>蘇施黃為劉應東助選</p><p>匯賢方面再出動星級人馬，曾幫葉劉拉票嘅蘇施黃噚日落區為劉應東宣傳。劉應東一直被看高一線，葉劉噚日就話只係表面風光，實情要告急，因為區內有兩成外籍人士，估計佢哋傾向支持同聲同氣嘅老外司馬文，所以劉應東選情不樂觀，好危吓。講到外籍選民咁關鍵，點解劉生又唔上亞視國際台嗰個選舉論壇呢？<br>投票日在即，即使係小選區補選都散發火藥味。有人質疑唔做區議員、入特首辦做特別助理嘅陳岳鵬為劉應東拉票有問題，事關佢係公職人員，助選有違政治中立原則，煲呔作為佢老頂，應該嚴正處理；匯賢方面則指陳岳鵬請假一星期，在假期助選冇問題。</p></body></html>