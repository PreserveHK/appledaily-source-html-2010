<html><header><meta charset="utf-8"><title>隔牆有耳：催谷澳門旅遊要換片 - 李八方</title></header><body><h1>隔牆有耳：催谷澳門旅遊要換片 - 李八方</h1><p>宣誓時「笨忍」名言睇怕大家仲記得，澳門特首崔世安就任大半年，近日開始搞搞新意思，澳門旅遊局發出公告，公開招標製作宣傳澳門嘅廣告同唱好澳門嘅主題曲，預算花300萬元催谷澳門形象。</p><p>去年用劉華被轟</p><p>舊年澳門慶祝回歸10周年，官方搵咗劉德華做「回歸之星」唱《澳門之歌》，MV同宣傳片出街後，澳門輿論譁然，質疑由一個香港歌星唱澳門回歸主題曲好離譜，丟澳門人臉；雖然澳門人口少，冇天王級藝人，之不過文藝界之中始終有啲人可以出得吓場面，即使名氣不及劉華，但總好過由外人擔正。<br>可能聽到民意，旅遊局今年重新製作宣傳片，根據標書資料，新廣告須構思全新主題同宣傳口號，主旨要體現澳門作為一個國際旅遊目的地嘅特色，包括講述澳門歷史、位置，係重要東西文化交滙樞紐；更要實地拍攝，反映出澳門獨特嘅建築、宗教、習俗同美食，又要說明澳門多處舊建築同廣場，已被載入聯合國教科文組織世界遺產名錄等。<br>上次搵劉華唱《澳門之歌》過程黑箱作業，旅遊局今次指明入標製作公司，必須製作同創作適當歌曲、音樂供考慮，又要挑選適合、專業模特兒。為令入標者更了解要求，旅遊局下個禮拜四舉行解釋會，今個月底29日截標。<br>旅遊局隸屬社會文化司，崔世安做過社會文化司司長，拍新片冇理由唔清楚佢口味，既然上次搵香港天王受批評，相信今次翻啅劉華都冇着數，改由另一個鏵、何厚鏵做澳門形象大使好唔好？都係叫阿鏵啫，而且聞說佢退下來後十分清閒，應該好樂意再為澳門做啲嘢。</p><p>建議搵Isabella</p><p>八方問過幾個馬交朋友，對搵乜嘢人拍廣告有乜意見，有人指不妨搵Sloer，可惜佢哋已經係手信店代言人，拍官方宣傳片恐怕唔係太適合。實情八方有個心水人選，就係Isabella梁洛施，Isabella出身澳門，同小小超生咗三個，名滿港澳，點睇都算係澳門之光，崔世安想搵人唱好澳門，Isabella係不二之選。<br><br>mailto:pf_lee@appledaily.com</p></body></html>