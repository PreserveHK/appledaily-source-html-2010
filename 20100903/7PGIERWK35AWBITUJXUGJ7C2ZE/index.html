<html><header><meta charset="utf-8"><title>青心直說：黑車指標與併購大龍鳳 - 胡孟青</title></header><body><h1>青心直說：黑車指標與併購大龍鳳 - 胡孟青</h1><p>美國華爾街有一種黑車指標（BlackCarIndicator），係利用泊喺投資銀行附近嘅豪華轎車數目，嚟判斷併購市場係咪蓬勃。亦有人叫呢個指標做「黑箱車指標」，皆因但凡併購，被收購一方嘅員工通常冇咩好收場，尤其係會計、人事等高危部門。企業併購嘅所謂協同效應，其實通通來自點樣將兩個功能重叠嘅成本中心二合為一，隨時有大把員工成為併購犧牲品。<br>今年併購新聞特別多，金融數據供應商Dealogic資料顯示，截至8月底，全球企業併購涉資達1.65萬億美元，按年增長24%。按交易規模同佣金收入，高盛坐穩第一把交椅。<br>本地近期最矚目嘅大刁，當然係長江基建（1038）同香港電燈（006）700億元收購EDF持有嘅英國發電項目；印度最大私營鐵礦石生產商SesaGoa與英國母公司VedantaGroup斥近96億美元，收購CairnEnergy進軍油氣業；大銀行爭奪非洲第四大銀行NedBank隨時又係總值達65億美元嘅交易。</p><p>大悶市等睇戲</p><p>仲有泰國ThaiUnionFrozenProducts以8.84億美元收購持有JohnWest及PetitNavire品牌罐頭吞拿魚公司，佢哋淨係賣吞拿魚去英法兩國，一年都可以做3億英鎊生意。Dell與HP搶資料儲存商3Par，聽聞收購價已出到超過20億美元；Intel瞄準LTE同Android手機市場，喺短短兩周內連環宣佈併購Infineon無線分支部門，出價14億美元，係繼77億美元收購網絡安全軟件商McAfee後最激行動。<br>當然市場上亦有唔少類似AIG賣唔成台灣南山人壽呢類事例，21.5億美元嘅交易隨時泡湯，財務顧問費用一兩個巴仙都講緊幾千萬銀起碼。投資銀行做M&amp;A之所以吸引，就係隨時上落都億億聲，件件都係大刁，反正個市咁悶，買定花生爆谷擔定凳仔睇戲仲精采。<br>胡孟青<br>獨立股評人</p></body></html>