<html><header><meta charset="utf-8"><title>敏妮Talk：樓的煩惱 - 溫敏妮</title></header><body><h1>敏妮Talk：樓的煩惱 - 溫敏妮</h1><p>樓價不斷升，究竟樓市有冇泡沫？一日唔爆，一日都冇人敢肯定。不過就喺樓市起勢升嘅時候，冇樓嘅一方面驚唔買會追唔到樓價升幅，又驚一追入，個市立即調整。有樓嘅就會諗好唔好高位賣咗佢，賺一筆等低位買返。真係有樓冇樓，同樣煩惱！<br>敏妮近呢兩個禮拜碰到幾個數口精又係有樓階級嘅投資界朋友，佢哋對於樓價不斷走高，都有唔同嘅諗法同盤算，值得參考。</p><p>暫不賣樓　按樓套現投資</p><p>有位證券界朋友，身居要職，已經置業，佢話都曾經心郁想賣樓套現做投資，但樓價升，租金亦幾乎同步升，如果轉買為租，佢一家大細要居住質素不變，每月租金就要幾萬蚊。佢話家陣樓市嘅升勢，似係要等加息周期重臨先有機會挫一挫，而美國講明最快明年底先有機會加息，即係樓市可能要到明年底先有機會調整，計一計數，由家陣等到樓價回軟，單係租金支出都幾十萬，唔化算。所以佢寧願靜心等待時機，家陣將精力放喺其他投資上，既然睇樓價仲會升，就買相關受惠股，跟手用期權做對冲。<br>至於另一位朋友就進取啲，但同樣冇考慮高位賣咗層樓套現，反而善用家陣低息環境，將層已經供滿嘅物業，承造按揭套現投資。家陣以同業拆息計嘅按揭息率僅一厘左右，將層樓做抵押借平錢投資。<br>佢話最緊要做好風險管理，做按揭揀罰息期短、鎖定按息上限嘅計劃，一旦市況調整拆息抽升，都可以贖樓。<br><br>溫敏妮<br> http://wanmanli.com/blogs/ </p></body></html>