<html><header><meta charset="utf-8"><title>代Cult1：80後負能量塞爆網　學拍多元化短片</title></header><body><h1>代Cult1：80後<br>負能量塞爆網　學拍多元化短片</h1><p>互聯網發達造就資訊爆炸，只要手機、相機在手，個個變大導，身邊事全拍下來放上網。可惜這些短片未經剪接，大部份發放負能量，徒具外觀而無內涵。為了令新一代年輕人學識拍短片，聯校電視台和生命領航合辦「第一屆香港國際青年短片創作營」，希望教他們拍出有內容的短片。<br><br>記者：林佩婷<br>攝影：梁細權、部份相片由受訪者提供
</p><p>將來手機教拍</p><p>是次創作營召集人翁偉微導演，曾任香港電台電視部編劇、導演和監製。他說短片內容與表達兩者不能分割，拍好後能表達正能量，令整體訊息感動到人的就是好片。他說正在和青年協會商討，將拍出來的短片在轄下青年院線播映。「有渠道播放自然能令短片發展更有前景，另外我遲啲打算教人點用手機去拍片，令短片可以更普及。」</p><p>短片要有Say</p><p>整個營廿多位參加者於七日六夜內分組拍攝四條廣告式短片和一套10分鐘內的短劇。看似時間充裕，但集合全不認識的人一齊寫劇本、搵道具場地、剪接後期等工作原來一點不簡單。其中一位參加者Ronnie說，短片可謂近年的大趨勢，「一路都好鍾意電影，大學更有參加電影製作課程。近呢幾年多咗好多媒介，好多人拍片擺上網，全世界都可以睇到，可以話係一個好的平台讓大家互相交流。記得之前睇過一條廣告短片，講一個自閉小童全日不停塗黑畫紙，連大人都唔知佢做咩，最後發現黑畫紙拼合起嚟就變成一條鯨魚，令我覺得好有心思。」在他眼中，短片最好在10分鐘內才合乎其名。未參加創作營前，他對短片概念較簡單，認為只要有新穎主題和表達方式，能帶來新衝擊便可以，但學習過後便發現短片最緊要有內容。「上完堂知道無論咩短片都好，拍前要有認知，要有訊息帶出嚟，若只得好睇而講唔出內容主題，最後都未必吸引人。」
</p><p>剪接似炒菜</p><p>這次創作營中，Ronnie負責構思一條短片劇本和作短劇的攝影師。鍾情拍攝和剪接的他更將此比喻為炒菜，「炒菜首先當然係揀靚料，手上有不同材料配合唔同煮法，再砌埋一碟餸。就好似做攝影師要影到最靚一面；剪接就要將唔同片段再接合組成，好有挑戰性同成功感。」雖然香港網上短片多得氾濫，但他說其實好多係得個樣，「其實拍嘢嗰個要有概念先好開拍，無內容吸引唔到人。尤其唔知點解喺香港，播親短片都係負面較多，其他地方好似日本，製作好多元化。」
</p><p>短片拎大獎</p><p>Ronnie原本只在短劇《即使我未知》負責攝影師一職，經導師提議便另外創作一條廣告式短片。首先想個有意義的題目，他一開始是想講傷殘人士，但在馬灣創作營內，道具供應有限，惟有打消念頭，最後想到年輕人最易陷入的毒品援交。「援交出賣身體同心靈，從男性身上得到物質。最初諗住用大富翁手法做象徵意義，但後來發現遊戲《戰國風雲》更適合。最後將女仔身體當世界版圖，我哋將士兵放喺女仔身上，代表援交少女俾男人入侵，最後失去一切。」全段片沒有對白，但節奏緊湊，難怪評審一致選它為最佳影片和最佳創意兩獎。</p><p>短片上網等機會</p><p>此次創作營除了不少本地學生，還有暑假回流的學生，在英國讀藝術的Vivian就是其中之一。中學時熱愛藝術的她，自細願望做電影美術指導，到英國讀書至升大學時即主修藝術，同時間亦有選修電影課程。今次活動召集人翁偉微導演得知Vivian返香港，特地邀她加入。熱愛電影的她，自言也愛看短片，最欣賞添布頓拍的動畫短片。至於網上短片，她就說最好是時間短和夠精簡。「其實短片同廣告模式一樣，最緊要喺短時間內加深人印象。而且佢可以畀到大家一個機會，可能你放上YouTube或fb初頭無人睇，但一個偶然Click到入去的話就有機會得到共鳴。相比外國短片題材多變、善用語言交流，香港片好似之前「巴士阿叔」，係就係好多人睇，但就對社會同小朋友帶嚟不良影響，萬一小朋友跟住喺巴士咁玩點算？呢啲我覺得屬偏門短片。」
</p><p>七日導演</p><p>入營諗住做美指，但經過劇本創作後，老師認為她有執導潛質，就安排她當短片《即使我未知》其中一位導演。她說做過導演後，更能深入了解導演如何和別人溝通，對將來做美指都有幫助。「套短片主要講年輕人同父母的關係，一時誤入歧途吸毒，最後同父母和好。呢個故事看似簡單，但其實係社會最普遍發生嘅事，點樣短時間內令人感動好考功夫。最考起梗係道具唔算多，好彩營地有社監夫婦、小朋友同狗仔，全部請埋做演員。至難拍就係沙灘戲，成日落雨又近黃昏，好驚拍唔成。拍完後我覺得短片可以話係想拍電視的初哥訓練場，少啲人同Effect就可以拍成有Message嘅片。同時導演控制晒成Team人，壓力更大。不過因為咁，我明白導演痛苦的地方係同工作人員溝通，對我將來工作都好有幫助。」</p><p>YouTube已成新傳媒</p><p>這次創作營的指導老師之一高志華同樣屬於80後，他認為香港人沒耐性，短片一定要夠短。「YouTube取代傳統傳媒，甚至可以話係新傳媒。雖然話一條短片最多唔好超過10分鐘，但網上觀眾都追求越短越好，最緊要快、靚、正。例如內容差唔多，一條兩分幾同一條四分幾鐘的短片，啲人一定揀兩分幾鐘嗰條睇。」雖然短片普及，但高生話現在的短片因為無剪接，技巧和內容都比較粗糙，背後意念甚至帶出負面影響。「香港短片視野及題材較窄，拍短片多數無咩目的，但我哋要諗係咪咩都可以擺上網，會唔會對社會造成影響？好似呢排熱爆網上的成人台主持含手指短片，係就係點擊率好高，但我哋要深思佢背後負面價值，對女性好唔尊重。其實拍片最緊要係背後Idea，然後先再用故事包裝。我哋拍片的時候，無論幾短都好，都應該可以對大家表達正面的價值觀。」</p><p>平價開班</p><p>傳統拍片製作認真，無論器材、人員等都需要大量資金。就算在IVE學拍，最少都要用三年，學費都唔嘢小。他們覺得年輕人唔應該為經濟原因而放棄，故決定開七日班，用便宜學費教大家。為了令視野更廣闊，除了本地學生，亦特地邀請國際學校及海外回流放暑假的學生參加。「第一日先開會等大家提供創意，再按資質安排佢哋做幕後或幕前。七日內要諗劇拍、道具、場地、演員、後期剪接、配音等，學生幾乎晚晚通宵去做。今次佢哋總共拍咗四條廣告式短片加一條10分鐘短劇，全部內容都同社會現況有關。用意念亦好有新意，我負責教大家點樣實戰拍攝，令故事意念再重新包裝。」<br>社會對80後標籤較負面，高生則指這個說法未免會一竹篙打一船人，他說要平反就要做出成績來，「因為一小撮人去話80後唔好可能太片面，其實大部份80後都好有夢想，好似爭取民主嗰批就好有目標。而我哋今次的學生個個都好捱得，雖然唔會有人畀錢看五分鐘短片，但只要為興趣及熱誠，在眾多媒介協助下，都可以有出路。」
</p></body></html>