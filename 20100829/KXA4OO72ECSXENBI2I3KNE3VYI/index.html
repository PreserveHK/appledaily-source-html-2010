<html><header><meta charset="utf-8"><title>娛圈360：星級學生執書包　開學喇！</title></header><body><h1>娛圈360：星級學生執書包　開學喇！</h1><p>大後天是9月1日，大部份莘莘學子要開學了，經過個半月的悠長暑假，相信他們體內滋長了不少懶蟲，面對新學年當然要盡回學生責任，勤力讀書。星級潮媽馬詩慧和汪詩詩已為子女開學做準備，不但為他們選購開學用品，還替子女杜蟲──蛇王、懶蟲，全部冇得留低。浸大咪神楊梓瑤（Carol）就密封34E咪咪重返校園，迎接大學生活；精靈童星譚真一則承諾新學年要惡補英文。　撰文：比華利</p><p>王躍穎　10歲　小五　華仁小學<br>馬詩慧替子細挑書包</p><p>名模馬詩慧（Janet）工作時潮爆時裝天橋，放工後又入得廚房，把屋企打理得井井有條，與王敏德育有的三名子女王曼喜、王麗嘉和王躍穎的學業成績均不錯，讓這位全能廿四孝媽咪甚感安慰。</p><p>囝囝嫌媽咪囉囌</p><p>Janet長女曼喜去年會考獲23分佳績，下月便到美國洛杉磯升讀時裝學校；二女麗嘉升中三；幼子躍穎則升小五。Janet日前帶囝囝到銅鑼灣挑選新書包，其間兩母子有商有量，Janet還即場試孭書包，她建議：「孭重書包會傷脊椎，所以一定要揀個好啲嘅背囊。」其後Janet又為囝囝挑選手錶。<br>躍穎升讀小五，稍後成績會計入升中派位，難怪Janet指未來兩年要睇緊啲，她說：「積分同德育比較，我較着重後者，因為想子女長大做個對社會有貢獻同有用嘅人。」每次子女考試測驗，猶如Janet進試場，她事前會親自督促子女溫習，她搞笑說：「我前前後後讀咗成20幾年小學，讀嚟讀去都未畢業，當溫故知新。」躍穎最怕媽咪「常哦」，Janet乘機教訓他：「教好你係我嘅責任。」躍穎聽後即承諾新學期努力讀書外，也要為學校籃球隊爭取佳績，他說：「我今年要幫球隊打好啲波。」</p><p>承諾滑板做獎勵</p><p>雖然身為潮媽，但Janet環保意識極強，她不鼓勵家長每個新學年都替子女購買新文具，她說：「書包唔會有人執，所以我堅持子女書包爛咗先買新嘅，筆袋都好襟，我絕對唔贊成追款，反而皮鞋同校服要檢查住，因為佢哋大得好快，會唔啱身。」訪問期間，躍穎看中滑板，反覆央求媽咪買下，Janet則鼓勵他開學成績好，會考慮選購作年底的生日禮物，令小五生躍穎又多個目標。</p><p>譚真一　7歲　小二　馬頭涌官立小學（紅磡灣）<br>譚真一溫書周身郁</p><p>去年參演電影《殺人犯》的出位童星譚真一，大後日便升小二，面對繁重功課，他仍堅持繼續幕前工作。譚媽媽給囝囝很大自由度，唯一不敢鬆懈是要他努力學業，她說：「雖然讀書唔係求分數，但我要求真一各科成績都要畀我睇到有進步。」</p><p>想改善英文成績</p><p>記者日前到真一的黃埔寓所家訪，直擊他為開學做準備，譚媽媽更指導囝囝溫英文，因為真一的英文成績較弱，她說：「我幫佢請咗私人補習老師，暑假又買咗好多英文補充作業。」真一坐在書桌前溫習未夠半小時便周身郁，還向媽咪講數溫習後要玩玩具。<br>真一去年讀小一曾令媽咪很緊張，不過真一已習慣，每朝還自動自覺起床換校服、吃早餐後孭書包返學。真一透露小一下學期全班25人考第12名，中規中矩，但新學年已訂下新目標，他認真說：「新一年我要科科100分，考第一。」問真一將來志願，他童言無忌：「如果我大個仲有爆旋陀螺玩，我想做爆旋陀螺專家。」令譚媽媽啼笑皆非。</p><p>楊梓瑤　22歲　大學二年級　浸會大學（通識及文化研究學系）<br>浸大咪神配黑膠眼鏡</p><p>擁有34E咪咪的浸大咪神楊梓瑤（Carol）今夏熱爆o靚界，但她堅持做個有胸兼有腦的o靚模女神，完成浸大副學士課程即報讀浸會大學，早前獲校方取錄，下月9日圓夢成為大學生，由於直入銜接課程，所以她入學便是大二學生。</p><p>收起性感</p><p>Carol一旦回歸校園，會收起性感，衣着打扮回歸樸素簡約，她說：「咁學生要有學生嘅形象，性感僅止於工作，我好尊重學校同學生嘅身份。」她表示不會添置開學文具，反而會買工具書和配新眼鏡。日前Carol便單拖到佐敦配眼鏡，她說：「我有少少散光，習慣新學期會驗眼同配副新眼鏡。」左挑右選下，她揀了一副黑色膠框眼鏡，書卷味甚濃。<br>即將開學的Carol又說：「我好想快啲開學，因為終於達成做大學生嘅目標，我一定要勤力啲。」</p><p>甄濟如　6歲半　小一　加拿大國際學校<br>子丹囡囡神速做功課</p><p>甄子丹心繫家人，但拍戲時間不固定，不經不覺長女甄濟如（Jasmine）今年升小一，小小人生開展新一頁，子丹無暇陪女開學，重任便交由太太汪詩詩代勞。她日前忙於替囡囡添備新校服和書本等迎接新學年。</p><p>囡囡愛返學</p><p>汪詩詩大爆升小一的Jasmine心情興奮，她說：「囡囡太開心，成日瞓唔着，佢讀國際學校，上星期已經開咗學，佢好鍾意新環境。」汪詩詩表示暑假期間容許囡囡放縱一點，但返學作息必須有規律，她說：「始終Jasmine返全日制，佢要早啲瞓，上堂先夠精神。」<br>Jasmine雖然只有6歲半，已非常乖巧，她精乖說：「媽咪話我大個女，食飯要快啲，做功課都要快啲，我仲要學好中文，做細佬嘅好榜樣。」</p></body></html>