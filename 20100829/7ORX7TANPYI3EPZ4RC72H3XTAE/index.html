<html><header><meta charset="utf-8"><title>Infiniti銀影俠　玩孤獨</title></header><body><h1>Infiniti銀影俠　玩孤獨</h1><p>概念車外形極度天馬行空，但好以Infiniti咁玩埋車殼閃銀物料，似足Marvel英雄戰車咁科幻超搶眼。呢位閃銀俠最寸係玩孤獨，前座兩個位劃清界線，司機位成個獨立駕駛艙咁，要同隔籬靚女講：「唔好挨埋嚟！」<br><br>記者、攝影：徐影龍<br>鳴謝：合誠汽車</p><p>猶如銀雕塑</p><p>已不止一次親身到訪日產橫濱總壇同試車場Grandrive，不過位於神奈川縣的DesignCenter，就充滿神秘色彩，除了因為首次到訪外，仲講明不可周圍亂影相。走馬看花本來無乜期待，當去到Infiniti核心部門，見到由DesignDirector中島貴司設計的概念車Essence後，全球共60位記者即時舉機喪影，一堆閃光燈打落恍如鍍銀的車身上，反光範圍驚人，幾乎要戴太陽眼鏡先睇到！<br>眼睛適應後再細心欣賞，發覺車身線條好靚，Infiniti的跑車設計一向大膽，Essence低矮車頂及充滿曲線的車側，再加又幼又長的頭尾燈，驟眼望似尊雕塑藝術品，又真的搶眼過好多ConceptCar，仲獲得LV專為它而設計的一套三件皮具，Fit晒尾箱Size，不愧為Infiniti20周年的代表作。</p><p>獨立式座艙　專心揸車</p><p>Essence外形夠囂張，內櫳都特別玩嘢過人。近乎全天幕玻璃車頂，最啱夜晚曬月光數星星，兩口子向上望，就好似進入太空館天象廳睇九大行星咁過癮。且別高興，Essence屬雙門Coupe跑車格，實際試坐過後，發現全車兩個位偏偏採用獨立設計，司機位同乘客位不但用上不同顏色的皮料，連中控台至中央手枕位，都用上又高又闊的設計，根本可用兩個獨立座艙來形容，若果仲有本事搭到隔籬位靚女個膊頭，你對手都真是幾長！<br>Essence採用3.7LV6引擎，再配搭TwinTurbo及缸內直噴技術，馬力已達到440匹，再加埋電摩打玩混能，總馬力去到600匹，司機都是不要分心，專心揸車吧！</p><p>神奈川DesignCenter懶神秘</p><p>日產位於神奈川厚木市嘅DesignCenter，由於內裏盡收旗下各式試製品及原形設計，所以謝絕參觀者影相。行完一圈，見到Juke同March等例牌新車唔出奇，偏偏獨欠GT-R、370Z等高性能跑車。雖然無乜驚人秘密，不過喺一列列會議室之間，會擺放各式各樣設計獨特嘅產品簡介，奇怪在同車完全風馬牛不相及，如adidas波鞋科技、外形古怪嘅碗筷等，唔知係標示屬佢哋設計，定抑或畀班Designer作BrainStorming喇！</p></body></html>