<html><header><meta charset="utf-8"><title>街市買平餸　專攻中間位</title></header><body><h1>街市買平餸　專攻中間位</h1><p>成日都話買東西要格價，但怎樣才算最抵？大埔區議員黃碧嬌就話唔係價錢最平就叫至抵，而係在同一類食品中，至靚質素嗰款中格到最平才算食得至平至正。單靠自己不免會勢孤力弱，最好同成班師奶兵團交流意見，先搵出真正平靚正貨。<br><br>記者：林佩婷<br>攝影：梁細權<br>Model：Chichi</p><p>一個柚的學問</p><p>新年辦年貨、煮團年飯講意頭，有時價錢貴點都要被迫接受。新年過後無理由再捱貴貨，就以一個普通的沙田柚為例，黃議員都認真地下了工夫，鑽研出一套柚之學問。「普通街賣的沙田柚約$10至$16，聞落無咩味、食落無咁正。咁多柚當中，我研究過最香最好味至正宗就係梅州興寧出產嘅柚。呢個柚成本約$20，元朗賣$28、大埔南盛街賣約$33、旺角賣$48，早排喺年宵我哋直接從當地入口，賣$25。」簡單一個柚都可以格勻港九，不能不佩服。<br>過年另一陷阱就是盆菜，好多家庭都會外賣盆菜作團年或開年飯，不少食肆更會鬥平招徠，「有啲酒樓賣得超平，但原來個盆細咗啲啲，底部個層隔又高咗啲啲，放喺裏面嘅蘿蔔、芋頭又大嚿咗啲啲，就算平都唔抵。」要知邊間最抵食，一定要聽各方師奶的口碑。
</p><p>購物地各有蹺妙</p><p>太太們當然最關注柴米油鹽的價格，購物地方不外乎街市、超市、藥房等，格價過程普遍是行多幾間逐間比較，但原來每個地方都有獨特的格價竅門。「以街市為例，喺正路口嘅人流多，價錢自然稍貴，街市嘅中央檔口位處較入，自然平啲吸引客仔。同時間買多啲又平啲，我通常去街市買定一星期嘅餸，只要識儲存，自然又平又食得新鮮。又或者同其他太太夾份一齊買多啲，攤開自然又平啲。」<br>「至於超市，有好多買二送一優惠，其實送出嚟嘅多數就快過期，又或平時你根本唔會用到嘅，變相買貴嘢。其他就要比較埋份量先知價錢，數口差最好拎定計數機。最後就係藥房，放喺門口梗係最平貨品，當你入到去揀，畀錢時突然想起買藥膏等，嗰啲價錢一定較貴，若你無格價就去買，好容易買貴晒。好似我用開嗰隻藥膏膠布，唔同藥房最多可以相差成$20。」</p><p>買餸小Tips<br>1　計數機傍身</p><p>1.黃議員用30分鐘、花$60買了烏頭、菜心、番茄、生菜、花生及番薯，比一般市價平$40，買餸時不妨帶計數機。</p><p>2　份裝魚超值</p><p>2.一份份的鮮魚價錢比較抵，用鹽醃能增保鮮期。</p><p>3　報紙包菜</p><p>3.蔬菜買得越多越平，只要將未吃的用報紙包好放入雪櫃，可保鮮一星期。</p><p>4　試食有着數</p><p>4.有些檔口為吸引客人，特設試食，那就更易作出比較。</p><p>5　門口貨最平</p><p>5.藥房門口的貨品較平，成藥或藥膏價錢較浮動，買前宜先問熟人再格價。</p><p>6　街市中央價抵</p><p>6.街市的路口檔人流多，物價自然高；中央檔位置較次，物價有下調空間。</p><p>7　優惠裝搵笨</p><p>7.超市的買二送一優惠，贈品往往較少用到或即將過期，宜小心。</p><p>師奶兵團互通消息</p><p>記得當年因為買烏頭被搵笨後，激發黃議員對搵靚貨格至最抵的決心，但區議員工作繁忙，何解仲有咁多時間去格價，原來她每次到其他區開會，也會抽空到當地店舖一遊，了解行情。不過講到幫助最大，就是跟她一起練太極的太太們。<br>「每次練完我哋都去飲茶，跟住就不停交流買餸行情，好似我想食乜餸、想買乜就有人提議邊度至平至靚，咁就慳番好多時間。」師奶果然勁！</p></body></html>