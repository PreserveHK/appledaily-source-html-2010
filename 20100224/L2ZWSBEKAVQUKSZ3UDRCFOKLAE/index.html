<html><header><meta charset="utf-8"><title>夠Car事：飛仔車另類演繹　Cute&amp;Kill</title></header><body><h1>夠Car事：飛仔車另類演繹　Cute&amp;Kill</h1><p>二手Civic又平又抵玩，年輕新牌仔就係貪副「踢」夠爆夠勁，屯公大清可一顯身手，所以Civic一向被人標籤成飛仔車。不過英國人又唔係咁睇，佢哋將Civic變成偏肥Cute樣，卻保留街飛Killer實力，擺到明扮Jazz食老虎啫。<br><br>記者：徐影龍<br>攝影：楊錦文<br>Model：Suki@PureModels</p><p>圓碌碌TypeR</p><p>我同攝影師第一次見呢架紅當當嘅揭背車仔，叫咗一聲：嘩，乜架新款Jazz改到咁靚！望埋車尾，居然見到CivicTypeR個章。有「Honda通」之稱嘅邦哥話：「係呀，我好多客都誤以為係Jazz，點估到英國廠方將Civic改成揭背車仔，車頭鼓起加頭冚骨位，真係有幾分似09款Jazz。」咪以為飛仔車收晒火變得斯文，頭燈連鬼面罩一劃過，連埋倒三角霧燈，個樣其實都幾寸。全原廠料，包圍更用上TypeR靚料，五星輪圈亦由18"Upgrade到19"，原裝已配埋薄胎，街飛DNA滿到瀉，只係無舊Civic咁重飛仔味。</p><p>樣親民火氣猛</p><p>Civic改成單門設計，又係前所未聞，車門頗巨型，打開後直接令上落更輕鬆，尤其配搭埋跟FD2一樣嘅TypeR桶椅，你會發覺車門的確越大越好。<br>英製Civic樣夠親民，但若喺街度同佢邂逅，千祈咪將佢錯當Jazz咁，唔好話爬頭，佢認真起嚟你真係尾都未必追到。事關骨子裏用番好多FD2嘅規格，如由K20A轉為K20Z4嘅直四引擎系列，馬力啱啱超過二百匹，NA車（自然吸氣）嚟講已算極大Power，仲要推動咁嬌小兼僅重1,267kg嘅揭背車仔，情形同Lotus一樣，爆發力可謂相當之猛。6速棍波依然好玩有勁，扭力轉數自己話晒事，尤其邦哥示範低速入迴旋處，40km/h玩嘢用5波行，依然全無冷震現象。試想像一下，沿路逐級爆住上，去到5波仍然咁好扭力，最後6波個極速數字應該幾恐怖。<br>歡愉過後，埋單找數毫不過份。邦哥話以孖生兄弟FD2計，無刻意慳住揸，耗油大概只約$0.8/km，呢啲就係NA車肯定勝過Turbo車其中一個地方。</p><p>09CivicTypeR（FN2）</p><p>引擎：1,998cc直四i-VTEC<br>馬力：201ps/7,800rpm<br>扭力：193Nm/5.600rpm<br>傳動：6速棍波、頭驅<br>售價：$298,000<br>查詢：NevaehAuto（24719480）</p></body></html>