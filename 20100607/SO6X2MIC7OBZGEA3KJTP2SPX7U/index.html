<html><header><meta charset="utf-8"><title>地舖月租百萬 - 左丁山</title></header><body><h1>地舖月租百萬 - 左丁山</h1><p>前些時，收到獅子山學會電郵，有一個時事討論會在蘭桂坊舉行，地點就係HongKongBrewHouse，時間就係放工後快樂時光。呢間酒吧嘅名字依稀記得，好似五、六年前去過一次咁大把，但印象模糊咯，畢竟左丁山並非蘭桂坊蒲友。打電話問專門向餐廳供應西班牙葡萄酒及橄欖油嘅餐飲Ｍ，餐飲Ｍ告知正確地址，加多一句：「快啲去咯，呢間吧就快要被逼遷。」哦，本來想去嘅，不過支支左左因啲事冇參加獅子山學會嘅討論會，只得作罷。<br>呢日餐飲Ｍ在飲茶時話：「蘭桂坊嘅租金猛升，HKBH嘅舖位連同隔籬兩間，屬同一業主，聽聞將三個舖位一齊招標，出租金最高者勝，結果現有租客全部輸晒，要搵地方搬，但蘭桂坊並無甚麼吉舖，佢哋可能無法在原區繼續經營。」原租客投標失敗，新租客會係邊一間酒吧餐廳呀？飲完茶後，八卦起嚟，打電話搵一啲對蘭桂坊熟悉嘅人士打聽吓，卒之聽到傳聞話，新租客大有來頭，十分豪氣，一舉租下三個相連舖位，會打通晒做一間全新嘅HardRockCafe，預料今年年底前可以開業。咦，呢間餐廳好似以前位於舊太古大廈，後來停業，估唔到現在會捲土重來，進軍蘭桂坊，一舉殺敗原來租客㖭，相信出手幾重下。消息人士話每月租金去到七位數字，真係mamamia，他日要賣幾多杯咖啡或啤酒先至可以交租？<br>中環與尖沙嘴彌敦道嘅地舖租金愈來愈貴，大舖位月租動輒係七位數字，如果冇大陸遊客幫襯，唔知點樣交到租，在呢啲地方經營餐廳酒吧而賺到錢嘅，要好有真本事至得，經營手法直情叻過富士康！<br>一位廠家講起郭台銘，就話鴻海生意額雖大，佢一啲都唔羨慕，佢話做電子裝配生意，標準毛利率係1%至4%，多啲都冇，富士康在09年之稅前利潤係總收入之1%，佢估計富士康之員工薪水佔總收入8%，加薪三成，即係要從收入減除2.4%，仲邊度有錢賺呀？但點解富士康肯如此大方，加薪三成呢？呢位廠家話：「睇吓郭先生點樣變魔術，唔好眨眼呀！」
</p></body></html>