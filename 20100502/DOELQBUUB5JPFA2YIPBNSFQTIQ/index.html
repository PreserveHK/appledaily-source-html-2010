<html><header><meta charset="utf-8"><title>男男自語：伊健、小春14載古惑情</title></header><body><h1>男男自語：伊健、小春14載古惑情</h1><p>歲月豈止是神偷，電影《飛砂風中轉》中的鄭伊健和陳小春不經不覺由古惑仔變成古惑佬，還要出來刀光劍影。十年人事幾番新再來翻炒，先前才上完一套台灣古惑片《艋舺》，趙又廷和阮經天賣肉、賣靚仔。歲月流金，小春都話太老仲點扮古惑仔。為防珠玉在前，所以今次轉行顛覆古惑仔傳統，大玩黑色幽默，要證明薑是老的辣。　撰文：張俊銘</p><p>電影《飛砂風中轉》由麥兆輝監製，莊文強執導。聽落戲名有點奇怪，但自有其出處，記得多年前周潤發拍過一部電影名為《我在黑社會的日子》，裏面發哥親身主唱的主題曲就是這個名字，寓意黑社會中人就如風中細沙，身不由己。今趟麥、莊唔搞警察轉去玩對家講黑社會，再加動作和黑色幽默。鄭伊健和陳小春這對古惑拍檔經過10多年沉澱，今次改演對頭人，應該會令人耳目一新。<br>回想當年古惑仔電影求其數埋都有10幾齣，始祖莫過於型爆陳浩南、cool爆山雞擔大旗，在96年面世的《古惑仔之人在江湖》，當年被美化的陳浩南掀起一陣古惑仔熱潮，使當年香港文化起了重大變化，古惑仔一詞更取代了死飛仔、爛仔；鄭伊健和陳小春也成為古惑仔的標記。隨之而起，古惑仔系列連續拍了數年，加埋外傳、前傳和其他古惑仔題材電影，堪稱是古惑之年。<br>14年後今天，難道古惑仔再次抬頭？陳小春日前說：「今次唔算係古惑仔，我哋唔係食老本，今次玩黑色幽默。」伊健指《飛》片是有創作性的江湖片，充滿新鮮感。問到想回味古惑仔風味的觀眾會否失望，伊健說：「今次唔係古惑仔，都幾廿歲。今次係食番古惑仔個餘韻玩新意，劇本好新鮮，充滿黑色幽默，睇完會心微笑。」</p><p>小春婚後改變大</p><p>伊健表示他們以認真態度去演繹笑片，並非刻意在鏡頭前賣弄搞笑，他說：「今次係莊文強首次執導嘅電影，佢做足資料搜集，原來大多數古惑仔，都唔想做坐館。因為坐館要睇住大圍利益，變咗乜都要照顧咗阿公先到自己，即係贏少好多。做坐館目標大，有乜事差佬都會搞你先。」<br>小春也強調今次絕非《古惑仔》延續篇，只是借黑社會題材發揮，黑社會當然會涉及古惑仔，但與過往的故事性質不同。他指《飛》片是動作喜劇，無論動作、內容還是演員都有很大變化，小春說：「演員變化最大，難聽啲講就老咗、成熟咗，自己見識多咗，咁樣反而對做戲有幫助。」<br>伊健笑指婚後的小春確實成熟了：「以前佢個人好火，家收咗火，個人冷靜好多，好有計劃，表現比以前成熟，結婚真係改變好大，以前約佢食飯成日約唔到，家佢會主動打電話嚟，話約幾時同埋叫我打電話約邊個。」</p><p>伊健長情唔夜蒲</p><p>小春和伊健的兄弟情建立14年，源於拍攝《古惑仔》，小春甚為欣賞伊健的長情，小春還乘機為婚後生活訴苦說：「佢份人好長情，對女朋友、朋友同家人都係，唔使講好多人都學唔到，佢淨係夜晚唔蒲已經好叻，我都學唔到，不過我諗都要步佢後塵，家最好唔好自己揸車，又冇得出去玩。」小春坦言娛樂圈難覓真朋友，也難維繫感情：「就算交朋友都唔知係人定係鬼，我識咗伊健呢個人，佢一定唔會係鬼，我哋冇經歷過兩脅插刀，但係朋友有事要幫手，我都會第一時間報名。」<br>伊健說：「人有好多面，但我會直接了解佢畀我嘅第一個感覺，我好易信賴人；我同小春相交10幾年，大家唔需要多講一句說話，只要有個眼神交流，就知大家想點，有時做兄弟嘅嘢唔係下講到出口。」君子之交淡如水，這兩兄弟講的義氣比社團還重。</p><p>風雨同路：友情歲月進化史</p><p>伊健和小春自96年合作《古惑仔》系列電影後，一拍即合，開展友情歲月，多年來合作過10多套電影，娛圈的爭名逐利並沒影響二人的友情，14年過去，伊健和小春各自經歷人生跌宕，一直惺惺相惜。
</p><p>96年<br>1月　《古惑仔之人在江湖》上映（票房$21,115,357）<br>3月　《古惑仔之猛龍過江》上映（票房$22,494,497）<br>6月《古惑仔之隻手遮天》上映（票房$19,496,308）<br><br>97年<br>3月　《古惑仔之戰無不勝》上映（票房$15,793,320）<br><br>98年<br>1月　《古惑仔之龍虎爭鬥》上映（票房$12,875,420）</p><p>99年<br>10月　伊健生日那天，被傳媒踢爆梁詠琪上門為他祝壽，「奪麪雙琪」事件鬧到滿城風雨。<br><br>00年<br>3月　《友情歲月之山雞故事》上映，是小春擔正的一部電影，被喻為《古惑仔》系列外傳。<br>7月　《古惑仔之勝者為王》上映（票房$7,709,039）<br>12月　伊健以千萬重酬簽約英皇3年，卻被雪足3年，事業人氣開始插谷底。<br><br>02年<br>10月　伊健經歷良師羅文病逝之痛。</p><p>03年<br>2月　小春被發現與張栢芝在泰國泳池卿卿我我，栢芝還親熱地替小春推油，二人短暫情緣曝光。<br><br>05年<br>1月　一向侍母至孝的小春，這年經歷喪母之痛，人生一次低潮。<br><br>06年<br>1月　伊健與梁詠琪的經理人同時發出聲明，宣佈二人和平分手，結束7年情。<br>10月　蒙嘉慧取代梁詠琪，以女主人身份出席伊健生日會。</p><p>08年<br>7月　伊健憑電影《第一誡》奪韓國「富川國際電影節」最佳男主角獎，首嚐影帝滋味。<br><br>09年<br>12月　伊健開了兩場「友情歲月演唱會」爆滿，被喻為他在樂壇鹹魚翻生之作。<br><br>10年<br>2月　小春在感情世界兜兜轉轉，終在情人節當天在美國與應采兒結婚。<br>5月　《飛砂風中轉》上映，相隔10年，伊健和小春再攜手拍攝電影。<br><br>資料來源：《蘋果》資料室</p><p>故事簡介：逃出江湖難過登天</p><p>電影《飛砂風中轉》講述已經退隱江湖，專心經營餐館並樂於享受家庭樂的火腩（陳小春飾），被和義盛坐館火水（方中信飾）極力推薦為繼任人。社團創辦人的後人、曾為社團出力而受牢獄之苦的燕子文（鄭伊健飾）刑滿出獄同樣洗心革面，專心修學力求上進，卻被母親啤梨姐（余安安飾）軟硬兼施，要他重出江湖奪回社團控制權。兩人施展渾身解數力求脫離坐館爭鬥，但不果。另一方面警方卧底永仁認為是最佳時機鏟除和義盛，令這場鬥爭加添變數。<br><br>《飛砂風中轉》<br>香港上映日期：5月20日</p></body></html>