<html><header><meta charset="utf-8"><title>MCJin嘻哈熱捧　一個月良心牌</title></header><body><h1>MCJin嘻哈熱捧　一個月良心牌</h1><p>由外國回流返香港搵銀，多數俾人懷疑係撈唔掂，所以返來向現實低頭。凡事都有兩面，點解唔可以係勁到紅返香港呢？無料到絕不敢回流見江東父老，潮界有在美國紅到發紫的NOTFOREVERYONE「N4E1」，HipHop當紮時期首次叉隻腳入香港開PopUpStore；而娛圈就有在美國響朵再返香港發圍的MCJin，同N4E1識於微時，貪佢賣衫講良心。所以今日唔講HipHop，同你講衫。<br><br>記者：葉雪芯<br>攝影：楊錦文</p><p>HipHop友回歸緊身</p><p>仲記得MCJin在美國RapBattleShow時着住件橙色勁闊衫加大褲襠褲的一身HipHop友打扮，但返到嚟香港發展，開始有點潮人影子，難道放棄咗HipHop？他說：「唔關事，十八九歲時，真係好投入HipHop，覺得連着衫全部勁闊抄到足。家到咗呢個時候呢個年紀（28歲咋！），過了瘋狂時代，反而着衫最緊要係舒服，唔係用衫去表達HipHop！再講，今時今日的HipHop打扮，都唔再流行Baggy，家美國好多HipHop友都着到好緊身，例如Jay-Z、LanceGross，有時着TightPants牛仔褲㖭！」</p><p>買衫為咗識女仔</p><p>講到買衫的瘋狂歲月，MCJin話最癲試過賺一千洗九百九十九：「剛入行，思想仲未成熟，好想打扮自己，好留意FashionTrend，仲不停襯衫。另一個講究到不得了時期，係十六七歲左右，其實十三歲開始已經想打扮，因為要開始識女仔，想女仔留意自己，贏印象分。但家我當然唔會咁諗，如果你因為我着得型先同我拍拖，都唔係鍾意我有才華，咁呢類女仔不如同件衫拍拖啦！唔係真正欣賞我，我仲會想同佢做朋友嗎？」</p><p>良心牌賣襟興</p><p>MCJin早於兩三年前就認識N4E1。事實上，N4E1在美國HipHop界早已火紅，未出唱片已獲2009格林美音樂獎提名的Drake、首位美國流行音樂排行榜冠軍的英倫歌手JaySean、經常夥拍Beyonce、JaySean等超級巨星的音樂人SeanPaul、HipHop界大人物兼與Jay-Z及BIG齊名的Nas、格林美得獎音樂人T-Pain與眾歐美紅人如SouljaBoy、LanceGross、Jerimih、Lloyd、LittleX通通都是N4E1Fans。N4E1行SmartCasual路線，主腦人StephenLee說：「其實我本來都唔係SellHipHop，初初搞個Brand係因為唔鍾意主流返工衫太單調，好似唔打呔唔得，一定要着白恤衫咁，所以就想設計一啲型格嘅返工衫。結果反而有一班HipHopStar捧場。」今勻首次踩入香港開一個月PopUpStore，大賣款式以易着易襯為主，而且主力長青款，不定主題不設限制，總之襟睇襟着。老實講，今時今日時裝界最好每月每季狂轉款，賣多幾件賺多啲，有幾多Brand似N4E1咁有良心賣襟興？
</p><p>N4E1PopUpStore@ADDICTION（28694883）<br>銅鑼灣蘭芳道21-23號1樓</p></body></html>