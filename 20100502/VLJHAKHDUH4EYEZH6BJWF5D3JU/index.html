<html><header><meta charset="utf-8"><title>殘疾運動明日之星 - 左丁山</title></header><body><h1>殘疾運動明日之星 - 左丁山</h1><p>對上一個星期六，晨早就俾馬主Ｎ捉咗去西貢。去晨運乎，非也，乃是去西貢戶外康樂中心參觀HKPC&amp;SAPD（香港殘疾人奧委會暨傷殘人士體育協會，以下簡稱殘奧委）舉辦之「明日之星飛躍計劃」活動。馬主Ｎ首先泊低架車喺沙田馬會，滙合殘奧委主席靚太Ｆ與殘奧委總幹事Ｌ等人，再坐車去西貢。左丁山乃係標準城市人，好耐冇去西貢咯，此日晨早坐車經過馬鞍山沿西沙公路去西貢，只覺景色怡人，綠蔭處處。到咗西貢戶外康樂中心，方知別有洞天，內有各種球類球場、室內運動場等，又有簡樸實用嘅宿舍，確係年青人活動好地方。靚太Ｆ主席係企業事務老手，搞公關活動嘅經驗豐富到極，肯捱義氣做義工，當殘奧委主席，十分難得。靚太Ｆ話：「你唔好讚我，睇吓啲義工先至講。」果然，康樂中心內有數十名殘奧委義工，有老有嫩，好有耐性愛心咁照顧幾十位殘疾青少年，努力教佢哋學習輪椅網球、輪椅劍擊、硬地滾球、乒乓等等，呢班年青人來自特殊學校，得學校推薦來此受訓，殘奧委一班教練亦乘機揀蟀，希望其中有明日蘇樺偉、郭海瑩、陳蕊莊、余翠怡等殘奧運金牌選手在內，故此活動叫做「明日之星飛躍計劃」，中心內亦見到一啲母親陪同兒女，但肉眼所見，殘疾青少年多數係受義工照顧嘅。總幹事Ｌ話熱心義工之中有一位女士，別號「方媽」，做咗好多年義工，對殘疾運動員照顧及鼓勵，無微不至，一啲運動員認為佢仲緊張過自己父母，故稱之為「方媽」！<br>香港地，有好多好人好事，左丁山此日親眼見到，甚為感動，譬如一位十二三歲左右嘅小童，坐在輪椅上，與霍金嘅姿態有幾分相似，佢不能移動手腳，頭戴一頂特別製造嘅帽，帽上有一枚感光棒，義工將滾球放在木軌道上，向上接駁至接近小童頭部，小童可以移動頭部向下，於是感光棒可以推動滾球沿木軌向下跌落地面，滾向二十呎外嘅目標區，玩得咁辛苦，我見猶憐，但正好表現出殘疾小童之毅力與義工之耐心，如果要支薪水，真不知如何計算工時與時薪？用來打輪椅網球之輪椅，一架要三萬幾蚊，好襟計。靚太Ｆ話政府有資助，不過每年要用千幾萬，仍然好倚賴大企業機構嘅贊助！</p></body></html>