<html><header><meta charset="utf-8"><title>世盃特輯：車壇列貝利　Clio左右速攻</title></header><body><h1>世盃特輯：車壇列貝利　Clio左右速攻</h1><p>法國波神施丹以頭槌榮休，數嚟數去，得番疤臉煞星列貝利有啲睇頭。呢位左右腳都掂嘅雙槍將，同自家祖國品牌雷諾Clio一樣，加速驚人、扭彎利落，識貨之人總會對佢有所期望。今年你可以忽視法國隊，但喺街度遇到Clio，就唔好肆意挑佢機喇。<br><br>記者：徐影龍<br>攝影：陳陶鈞<br>Model：Norain@PureModels</p><p>與法拉利互</p><p>雷諾（Renault）喺香港唔算熱門品牌，尤其廠方頂級規格、最辣最勁嘅ClioV6Sport尾期款，更係難得一見，就連車主邦哥都話，喺香港未見過有第二架！港人未必熟悉雷諾，但佢嘅F1車隊就享負盛名，跟法拉利、平治車隊經常鬥個你死我活，對於高性能引擎研發可謂駕輕就熟。所以擺明車馬玩規格戰嘅ClioV6Sport一出，好多車迷都充滿期待。
</p><p>3,000ccV6偈，馬力達到255匹，驅動Size咁細嘅Clio肯定綽綽有餘，0-100km/h只需6秒，加速爆發力似足列貝利，當大家喺路上4、5波並排互望，Clio拖低一粒推高引擎轉數，無Turbo唔緊要，NA偈靠大cc一樣爆得起，車身只重1,400kg，仲無咗TurboLag嘅老毛病，話咁易即場帶波爬頭「」贏你。</p><p>雙槍將左右都掂</p><p>列貝利o靚仔時經歷車禍，令臉上留下明顯疤痕，企喺球場上反而有種懾人氣勢；Clio靚仔無疤痕，但一身橫練肌肉線條，及貼地車身，同樣矚目。兩側巨型生風入口，作用係為中置引擎吸氣同散熱，但賣相實在太囂張，似足恐龍兩個鼻哥窿，配埋雙出尾喉低沉排氣聲，簡直成隻暴龍喺街咆哮一樣。<br>原廠規格已經超晒班，邦哥更為佢換上兩萬幾蚊嘅絞牙避震，令車身更貼地，加上短小車身及6速手波，攻彎靈活有勁；擋風玻璃面積頗大，無論是面對大左彎定急右彎，視線毫無阻隔，呢方面更似列貝利，左右翼都掂。<br>ClioV6Sport當年新車價約50萬，呢部06車開價只係26萬，已經玩到嗰份熱血戰鬥味，情形就同睇世盃一樣，捱夜睇先過癮，廿零萬當然可以買架新車嚟揸，不過就如翌日睇錄影咁，舒服但淡而無味囉。</p><p>RenaultClioV6Sport<br>規格</p><p>引擎：3,000ccV6<br>馬力：255hp/7,150rpm<br>扭力：300Nm/4,650rpm<br>傳動：6速手動波箱，MR<br>年份：06年登記<br>行車里數：約7,500km<br>二手車價：$268,000<br>查詢：Nevaeh（24719480）</p></body></html>