<html><header><meta charset="utf-8"><title>無格拍片　1080p手機起錨</title></header><body><h1>無格拍片　1080p手機起錨</h1><p>真係無格？咪諗埋一邊啦，唔係講緊拍AV呀！主角係日本仔手機NTTDoCoMoSH07B，又係Sharp最新型號，但今次主打嘅並非影相功能，而係拍片；佢配置現時最勁嘅1,920×1,080解像度，駁落大電視欣賞固然無起格問題，更正係支援FullHD點對點技術，感覺直頭似自拍Blu-ray咁爽！<br><br>記者：陳國輝<br>攝影：梁細權<br>Model：Debby@PureModels</p><p>駁MiniHDMI睇電視</p><p>既然手機都玩全高清，唔通仲齋靠個細芒睇片？梗係唔止啦！SH07B雖採用3.4"TouchScreen，仲係Sharp最出名嘅AQUOS靚屏幕，但講到用嚟睇高清，一定無屋企部LCDTV咁震撼；好彩！將手機上嘅影片放落電視度睇，其實唔算煩，機側有一個MiniHDMI插槽，只要將佢接上電視就可以直接睇片。不過咁，跟機並唔包呢條Cable，如有需要嘅話就要花多百幾蚊購買喇！</p><p>配CCD對焦勁輕鬆</p><p>近期拍片最勁係索愛嗰隻Vivaz，支援720p格式，擺上闊螢幕睇當然無問題，但講到靚，就點都及唔上真正嘅全高清1080p！識貨都知，Sharp手機出名鏡頭靚，今次呢部SH07B唔止玩上1,210萬像素，仲係CCD嗰隻，畫質絕對拍得住中階DC仔，如果唔Print出嚟、齋用芒睇，可以大膽講句，市面無卡片機有佢畫質咁靚！<br>此外，筆者仲試過佢個1080p格式拍片功能，除清晰度高，當鏡頭由左Pan去右時，亦無乜Delay情況，整體表現都幾流暢；值得一提係，拍片時提供幾種對焦模式，包括自動對焦、追蹤對焦以及人臉對焦，唔使驚拍拍吓片時發生走焦情況，拍得勁輕鬆，抵讚！</p><p>機身四圍睇</p><p>Profile</p><p>制式：WCDMA/GSM四頻<br>體積：113×52×17.1mm<br>重量：約149g<br>屏幕：3.4"輕觸芒<br>通話時間：190-210分鐘<br>備用時間：480小時<br>主要功能：1,210萬像素、CCD鏡頭、LED補光燈、追蹤對焦、人臉對焦、防水及防塵外殼、MiniHDMI插槽、microSD卡</p></body></html>