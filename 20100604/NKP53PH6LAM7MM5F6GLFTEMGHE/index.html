<html><header><meta charset="utf-8"><title>活樂遊1：那霸學生$110推介　嫩口美容豬</title></header><body><h1>活樂遊1：<br>那霸學生$110推介　嫩口美容豬</h1><p>在沖繩四天，我同Liz每遇沖繩人就問他們的心水推介飯堂。結果我們走了去阿媽的廚房食地道菜、去漁民推介的名店三郎平食伊勢龍蝦同石垣牛扒、去學生推介$110勁大件的Aguu豬烤肉餐；還有全沖繩最平的100円限定手信！<br><br>記者、攝影：陳慧敏<br>鳴謝：新華旅遊<br>Model：Liz@Musetalent</p><p>大媽沖繩麪</p><p>走在沖繩，真係似走在台灣。事緣這個日本最南的小島跟台灣花蓮好近，又混合了半中半日的文化，這種mix，食的時候就最覺！雖然有好多大餐廳落戶沖繩，不過沖繩人仍然最愛去地道小店食地道菜，搵大媽日日整碗沖繩麪，就好似我們去茶餐廳嘆茶一樣。平時在日本食的Soba，一定是蕎麥做的，但基於傳統關係，沖繩人死都要叫自己的小麥麪做Soba。這Soba有人說那是碌扁了的烏冬，但又唔夠人滑淨，粗了的拉麪又未夠彈牙，質感倒是實實在在的，然而鮮甜的湯底一定要用柴魚加豬骨熬成，特別鮮甜。不過我們就更愛食豆腐！靚海沖繩特產有海鹽，但過濾了鹽水的水用來弄豆腐，豆腐密度較高但又好彈牙，用來炒都不易碎，搯起一嚿仍在湯匙裏像啫喱仔般彈彈吓，一碗湯豆腐夠你飽，其蛋白質還比一般豆腐高一倍呢。</p><p>HuYaMi<br>地址：那霸市前島3-17-9</p><p>平食伊勢龍蝦石垣牛</p><p>沖繩最有名的龍蝦老店，專賣伊勢龍蝦。而且由開業至今一直sell個「抵」字！套餐一大個，有龍蝦有牛扒才約$400起，來自靜岡的蝦紅卜卜，掰開半邊的龍蝦上面塗了超過半厘米厚，混了檸檬、柑桔汁，烤得像焗布丁般香軟的厚牛油，成磚刮出來，肉質香嫩實淨又彈牙，肉汁跟特製的柑桔汁相融，呵呵呵，怪不得其在東京的分店，一年就吃掉12萬隻龍蝦！店裏還可以食到與神戶牛同級的石垣牛，雪花平均分佈的牛肉軟綿綿又沒渣，外面的套餐，小小一份都要3,000日圓起，這裏有品質有龍蝦助陣，一次過滿足兩個願望啦！</p><p>味之店三郎<br>地址：那霸市若狹1-14-10</p><p>學生飯堂嘆Aguu豬</p><p>鳴謝大食學生們的推介！午市位位只要約$110，晚市只要約$160，抵食程度已成窮學生們的最愛飯堂，最重要是有令沖繩人食豬唔骨的Aguu豬肉任食，這種豬脂肪分佈平均，又嫩又甜，比其他豬肉多一倍骨膠原，但膽固醇卻是普通豬的四分一！配合當地特產的七輪烤爐同炭火燒烤燒到閃閃令，最後灑上純正海鹽，沾柑桔醬油一啖入口，甘香微酸與肉汁在嘴裏回盪……變索變長命的條件是限時個半鐘。以我們香港人狂風掃落葉式食飯法，個半鐘食完撩埋牙䟴埋腳都綽綽有餘啦！</p><p>BAMBOHE<br>地址：那霸市牧志1-3-47</p><p>魔鬼東坡肉汁似湯</p><p>阿媽鄉下菜，波照間也是當地人豎起手指，每晚還有傳統音樂演奏。波照間是沖繩極南一個小島，好多福建人，差點掂到台灣。那邊的菜式更講究食材新鮮和原味。招牌菜苦瓜炒蛋好脆口，這裏的苦瓜無論個樣同內心都沒我們吃慣的那麼「苦」，細長又滑淨，味道還很清香；而筷子一篤就溶的東坡肉，咬下肉汁像喝湯，超厚肥膏可達2cm！沖繩好多這樣連傳統歌舞的菜館，年輕的搞笑的吵鬧的組合都有，反而當地人去慣去熟的波照間繼續彈老歌跳老舞，好有廟街feel。</p><p>波照間<br>地址：那霸市牧志1-2-30</p><p>$17自唧乳酪杯</p><p>原來出產Yogurt的保加利亞都是人瑞之鄉，成條國際通有好多甜品同雪糕店，這家Yogurt店雖則來自美國，hardsell所有乳酪真材實料無添加，而且實行「自己嚟」式賣，入門只要買個兜，16款水果口味乳酪任你唧！來到沖繩這個天然水果之地，非食不可當然是特產菠蘿同桔仔味，5月新上市有熱情果味，牌仔還幫你計埋不同口味的卡路里值。最過癮是亂唧完還有近30款配料任擇，原塊上檸檬、朱古力豆、朱古力餅、大兵啫喱糖等。我們「亂入」式的傑作重達350g，唔知幾多個卡路里，可能仲癲過嗰晚燒烤自助餐……</p><p>Yogurtland<br>地址：那霸市牧志2-4-18</p><p>最抵藥房必買百力滋</p><p>傳說，沖繩有間「全日本最抵買藥房」。一問之下，原來係周圍都有的Daikokudoraggu。是否最抵？沖繩人苦笑：「差唔多啫……」藥房定價會比其他平一點，有時周六、日失驚無神做八折。除了較細包同定價本來就比香港平一截的Fancl骨膠原丸外，趕客滙率令大部份香港都有的貨品價錢無異，但勝在款式多，同行團友一下車就衝去買香港得幾隻色，這裏成個專櫃的日本染髮劑同洗頭水；Liz就狂掃各款輕薄貼面的BBcream。我直入藥房最深處的100円零食店，零食肯定低於國際通散裝出售！</p><p>Daikokudoraggu<br>地址：那霸市牧志2-1-19</p><p>TravelMemo
</p><p>持BNO或特區護照免簽證。日本領事館：25221184<br><br>沖繩4天旅行團，遊首里城、文化王國村、海洋博水族館，萬座毛、國際通、AshibinaaOutlet，並入住海景酒店，團費$4,499起。新華旅遊：27222888<br><br>100日圓約兌8.4港元（文中價錢已折算港元）<br><br>100V，兩扁腳插座</p></body></html>