<html><header><meta charset="utf-8"><title>敏妮Talk：呢位股神唔算「冒牌」 - 溫敏妮</title></header><body><h1>敏妮Talk：呢位股神唔算「冒牌」 - 溫敏妮</h1><p>星期一講開城中「雙李」，佢哋不約而同打開口牌，話增持旗下公司。睇港交所（388）大股東增減持資料，四叔同超人確係言出必行。敏妮以前都試過，統計超人李嘉誠增持長實（001）同和黃（013）嘅紀錄，發現超人往績甚佳，跟得過。今次興起，想睇吓四叔係咪一盞明燈。<br>自嘲「冒牌股神」，四叔李兆基增持紀錄冇超人咁多，睇番呢幾年，唔計上個月入市增持，似樣啲可以做統計分析嘅紀錄，包括08年4月初、09年1月初，同09年4月。其中08年4月2日至14日，四叔連續8日，喺恒地（012）大概57蚊左右增持，用咗大概8.8億蚊增持1527萬股。喺真金白銀力撐下，恒地的確俾四叔越買越升，但過咗一排股價就拾級而下，到年底先見底！之後一年雖然逐步回升，但頂多都係去番四叔增持時嘅位。不過，金融海嘯百年一遇，有excuse。<br>再睇09年1月12日至30日嗰次，就啱啱相反，四叔越買股價越跌，而且增持規模都縮咗，用兩億幾銀分開11日增持咗700幾萬股，由差唔多32蚊，買到最低28.3蚊，結果恒地去到3月10日股價先觸底回升，踏上坦途。同年4月9號，四叔又開始增持，今次喺30幾蚊水平，8日內用唔夠1億銀買咗約270萬股，規模進一步縮小，可能係四叔見之前撈唔夠貨，所以喺市場掃番夠。</p><p>增持恒地有本錢有策略</p><p>撈唔到底並唔緊要，最緊要見升敢追，恒地嘅股價喺09年12月重上60蚊高位，之前買嘅，一鋪返晒嚟。雖然四叔有買冇沽，升跌都只係賬面數，但佢有本錢又有策略，贏谷、輸縮，證明呢位「股神」唔算「冒牌」！<br>溫敏妮<br> http://wanmanli.com/blogs/ </p></body></html>