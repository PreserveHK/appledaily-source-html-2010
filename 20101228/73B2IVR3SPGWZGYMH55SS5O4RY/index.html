<html><header><meta charset="utf-8"><title>趙世曾命19女寒冬晒比堅尼</title></header><body><h1>趙世曾命19女<br>寒冬晒比堅尼</h1><p>內地選美佳麗成為免費宣傳工具的新聞時有所聞，第一屆中國小姐大賽稍後於北京或澳門舉行，昨日19位參賽佳麗，在主評判趙世曾投資的薄扶林近海樓盤做宣傳，她們穿着比堅尼陪食飯，又要吹住13度冷風，在戶外着泳裝擔任平頂儀式嘉賓，可憐佳麗凍到起晒雞皮，趙世曾卻大呼enjoy，認真慘情！</p><p>第一屆「中國小姐大賽」下月舉行，昨日一班來自香港、深圳、澳門、廣東、華東及華南等賽區的佳麗在港出席活動，為比賽主評判趙世曾旗下位於薄扶林的新樓盤趙苑第三期宣傳。<br>身伴女友車輪轉的趙世曾，昨日先在大宅接待佳麗，由於4位參賽者辦不到簽證退出，而香港賽區冠軍趙哲妤又缺席，昨日只有19位中國小姐候選佳麗現身。</p><p>三點式陪食舔舔脷</p><p>趙世曾款待中國小姐在豪宅內進餐，19佳麗卻無端端要着比堅尼陪趙世曾同枱食飯，十分騎呢，眾佳麗一人一碟食趙苑工人煮的意粉、炒飯和春卷之類，食足一個多小時。<br>之後，佳麗轉移陣地至大廳，與趙世曾一起在長梳化上影大合照。被群女包圍的趙世曾，顯得非常受樂不時舔舔脷。旁邊現年20歲、來自深圳的15號種珈藝主動撩趙世曾傾偈，又搭住膊頭親切合照，而另一邊35.5D、來自四川的佳麗18號梵奕也不執輸，主動蹺着趙世曾。問她要着比堅尼吃飯可感尷尬？梵奕即說：「不會呀，現在是21世紀，只要心中樂觀，就沒問題！」更大讚趙世曾熱情善良。<br>無端端着比堅尼吃午餐已經夠騎呢，19位佳麗再轉戰戶外，在豪宅天台陪趙世曾及一眾高層主持平頂儀式。趙世曾着住厚厚冬衣圍住頸巾，可憐一眾佳麗就繼續要比堅尼上陣，等埋位時佳麗紛紛披羽絨、長褸保暖，當舉行儀式時又再剝剩泳衣，拎住凍冰冰的道具鏟擺甫士，在13度海邊任冷風狂吹15分鐘凍到起雞皮。在平頂儀式做完人肉佈景板後，佳麗又要換衫坐開頂巴士，繼續去鬧市吹風做宣傳。</p><p>出噱頭谷中國小姐</p><p>趙世曾昨日就直認搵佳麗着泳裝是他自度的宣傳噱頭，他說：「其實個趙苑project搞咗20幾年，本來諗住係一個大花園，家由幾千萬投資，變咗幾十億生意。個平頂儀式我都諗咗好耐，想搞啲噱頭，本來想請明星，但中國小姐係第一屆，咁我多少都有啲影響力，咪幫佢哋打開吓知名度囉！」<br>趙世曾謂自己第一次見候選佳麗，心水是：「身材高少少，勻稱啲，有智慧，有學問。」趙世曾一向鍾情北方佳麗，今趟一次過和19位性感佳麗同枱食飯，問他午餐時感覺如何？他即笑住口點頭：「我好enjoy！好食！我評分都係，最緊要enjoy，開心就得。」一向是花花公子的趙世曾更坦言叫女友們避席，他再次笑笑口自豪地說：「我啲女友全部避開晒，佢哋無得嬲，做我女友個個都要大方。」<br>此外，提到胞弟趙世光入院至今，由瑪麗醫院急救轉到養和治療，超過半個月仍未見過趙世曾去探望。他說：「其實我都好關心，同埋非常惋惜，因為佢係第二次中風，所以恢復可能會慢啲，我有同主診醫生、佢屋企人打聽過，佢都好番少少。」更謂適當時候才會去探望。<br>採訪：歐陽慧恩<br>攝影：葉君海</p></body></html>