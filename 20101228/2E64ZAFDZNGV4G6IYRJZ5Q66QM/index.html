<html><header><meta charset="utf-8"><title>愛爾蘭殺馬 - 左丁山</title></header><body><h1>愛爾蘭殺馬 - 左丁山</h1><p>將近一月，馬圈中人又要計劃到澳洲紐西蘭買馬，一月底至二月初，紐西蘭有大型拍賣會，一月十二至十九日，澳洲昆士蘭省黃金海岸有神奇百萬拍賣會，兩者都係每年澳紐趁住夏天好天氣而舉行嘅重要拍賣會，不過天氣今年有變，上星期墨爾本竟然有雪，奇哉怪也。<br>十二月十三日，香港國泰航空國際大賽之後，昆士蘭省駐港經貿署主管SimonLee就邀請咗神奇拍賣會董事總經理DavidChester與馬主協會會員、練馬師、騎師等等人在蘭桂坊LKF酒店出席酒會，推廣昆士蘭投資環境以及神奇百萬拍賣會。西蒙．李以前係美國銀行亞洲（BAAsia）嘅經理級人馬，依家就負責宣揚昆士蘭，對左丁山講：「昆士蘭啲蜜糖好有益，芒果特別靚，荔枝都十分美味，當然我地啲純種馬戰績彪炳，買馬不能不到黃金海岸。」昆士蘭重視馬匹出口，對外來馬主好好招呼，去過就知。<br>愛馬之人，對馬匹好敏感，呢日馬主Ｃ打電話嚟問：「你去唔去紐西蘭買馬？」左丁山已有一馬，唔去咯，但同日睇IHT講經濟陷入困境嘅愛爾蘭，講到大量馬匹無人照顧，任由餓死、凍死，不禁心酸。愛爾蘭盛產名駒，前輩張福元經常認為英國愛爾蘭馬好過澳紐馬，而事實上，長途靚馬多數出自愛爾蘭種，例如「爆冷」、「技藝精湛」、「紅杉木」、「締造美麗」等等。<br>IHT報導，愛爾蘭首都都柏林市之外幾公里嘅一個填土區，在極寒冷的冬日，有成千上萬隻馬在草地上遊蕩，無人理會，在郊野等死，最瘦弱、捱唔住嘅馬，就受人道毀滅，用0.32口徑手槍，向頭部開一槍，應聲倒地。兩年前，金融海嘯前後，愛爾蘭地產泡沫爆破，愛爾蘭嘅銀行從此陷入破產邊緣，不斷由政府打救，直到政府需要歐盟及IMF打救，人民失業率高企，愛爾蘭人自顧不暇嘅時候，誰會照顧馬匹？最好血統嘅純種馬尚有市場價值，次一皮嘅就由得佢地自生自滅，聞者心酸。同是馬匹，生在昆士蘭與生在愛爾蘭，命運有天淵之別。</p></body></html>