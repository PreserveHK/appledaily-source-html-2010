<html><header><meta charset="utf-8"><title>王祖藍恨影結婚相</title></header><body><h1>王祖藍恨影結婚相</h1><p>鄧建明、雷有暉、單立文與陳奐仁昨日齊集荃灣，為《TVB全球華人新秀歌唱大賽2010》擔任評判，王祖藍與敖嘉年先後為參賽者打氣及獻唱助興。早前祖藍跟女友李亞男公開戀情後工作增加，他透露女友比他的工作量多出一倍，幸好自己搵錢能力較女友高。</p><p>婉拒情侶檔</p><p>過幾天李亞男便飛上北京公幹，祖藍又表示不介意女友賺得比他多，這樣便不需要給錢女友，問祖藍是否已給零用女友？他說：「唔係，講笑。」祖藍表示曾有人以豐厚酬金邀他們情侶檔出騷，但被他婉拒，問到可有婚紗公司招手？他說：「暫時未有，佢有自己婚紗代言，我就好想影，未必要同佢影，點解影親都搵靚仔，靚仔唔結婚，應該搵我哋呢啲會結婚嘅人影，平民先有代入感。」此外，敖嘉年自爆今年收入是歷年來最多，憑排骨仔一角令人氣急升，至於早前發生的襲擊事件，他說：「開心同唔開心嘅事一齊喺年尾發生，係一個好好嘅人生閱歷。」<br>採訪、攝影：馬建華</p></body></html>