<html><header><meta charset="utf-8"><title>最喜愛選舉：霸氣四驅懶理豪華　愛FJ夠Raw</title></header><body><h1>最喜愛選舉：<br>霸氣四驅懶理豪華　愛FJ夠Raw</h1><p>四驅SUV漸漸變得豪華舒服，反而實幹型Off-Road買少見少。2010壓軸到港嘅豐田FJCruiser，雖無豪華配備，但Man爆外形加硬橋硬馬四驅性能，似足陳奕迅失聲開Show添沙啞Raw味，難怪佢有東瀛Hammer嘅美譽。<br><br>記者：徐影龍<br>攝影：伍慶泉<br>Model：LaYing、Betrys@GMEModels　</p><p>師奶截車影相</p><p>豪華靚車周街有，但論收視，FJCruiser已先贏一仗。平安夜到銅鑼灣世貿走一轉，幾十人圍觀舉機影相，一行國內同胞，大膽舉手截停我，再排隊同架車影合照，呢種吸引力恐怕連林寶拉利都未必做到。</p><p>東瀛Hammer真材實料</p><p>世事就係咁奇，FJCruiser06年已喺北美推出，今年回歸日本正式上架，再以水貨回流香港，趕得及入圍2010我最喜愛筋肉車。車款唔走流線時尚感，反而以高大霸氣、帶點古怪造型登場。五隻車色中，以鮮黃最為搶眼，不論o靚妹定師奶都俾佢深深吸引住。我呢個司機只屬一介麻甩佬，滿嘴鬍鬚不修邊幅，卻跟FJCruiser有點搭調。坐在車內，自我感覺相當良好，全年最愛肯定非佢莫屬。<br>齋睇車身超過1.8米，離地亦有成244mm，完全唔顧及小朋友或老人家上落嘅便利，就知佢野性難馴。4公升V6引擎步大力雄，380Nm強橫扭力配合獨立四驅及分離式底擔，足應付斜坡、濕濕碎泥路，就算攀爬34°大石陣一樣無問題。最正係支輔助波棍，全世界一窩蜂改為電子旋扭式，佢偏偏玩番機械式轉Mode，行車中途仍可轉入HiMode或LoMode，應付唔同嘅路面。揸住車不停玩雙棍咁有型，張如成都變郭富城啦。</p><p>入圍四驅</p><p>FJCruiser絕非主流車款，揸車之人始終對豪華舒服有追求。2010年到港大牛龜都唔少，想要霸氣、豪華兼備嘅車款，一樣大把畀你揀。</p><p>強扭600Nm</p><p>2010改款後更具氣勢，扭力達到600Nm及寶馬聞名嘅操控性，Off-Road表現極佳。內櫳屬車系中最闊落，大量豪華設備有如坐轎車嘅享受。<br><br>查詢：BMWHK（27145271）</p><p>實用七座</p><p>日產QQ偏向玩款同實用性，特大天幕式天窗，令車櫳充滿開揚感，「+2」版更加入第三排座椅，朋友多或大家庭就最啱。<br><br>查詢：合誠汽車（28035333）</p><p>ToyotaFJCruiser</p><p>引擎：3,955V6<br>馬力：276PS/5,600rpm<br>扭力：380Nm/4,400rpm<br>傳動：5速自動波箱，四驅<br>售價：約$550,000<br>查詢：富利堡（28776700）</p></body></html>