<html><header><meta charset="utf-8"><title>A股史上「十大牛人」揀股最叻　王亞偉牛爆 - 李華華</title></header><body><h1>A股史上「十大牛人」<br>揀股最叻　王亞偉牛爆 - 李華華</h1><p>過去廿年，大陸股市可以話係大躍進，廿載風雲際遇，有人屹立不倒，亦有人銷聲匿迹，內地傳媒最近嚴選出呢廿年嚟嘅10大牛人同10大熊人。「牛人」嘅意思就係喺中國股市上最具影響力、或者係最夠份量嘅分析師同操盤手；相反，「熊人」嘅意思就係曾經叱咤風雲過，但逃唔過「報應」嘅人。<br>就快60歲嘅中證監主席尚福林，同埋39歲嘅華夏基金王亞偉，「牛」氣至高，前者係「股改第一人」，2005年中證監同國資委頒佈股改試點通知，吹響佢全力推動股改嘅「集結號」，之後中國股市先至可以進入全流通嘅新時代。最近，中證監放晒風話要嚴打不法活動，相信尚主席會繼續「牛」氣高企。</p><p>「刁王」方風雷上榜</p><p>至於王亞偉，佢係中國最早一批fundman，07至09年個市牛完變熊、熊完又變返牛，好多明星基金落馬，惟獨係佢坐鎮嘅華夏大盤精選獨領風騷。最勁嘅應該係，佢睇中邊隻股，邊隻就會重組同大升，功力應該喺白龍王同蔡伯勵之上！<br>咁王亞偉都上到榜，又點少得內地第一代賓卡方風雷呢！由中金到中銀，到工商東亞再到高盛高華，再到家嘅厚樸基金，方風雷呢三個字可謂無人不識，到家為止，佢依然係dealmaker教父，內地傳媒一直都講，無法知道佢有幾多單deal係代政府或者高官出手，而就算佢嘅厚樸散水，佢仍然都會繼續「牛」落去！<br>至於話十大熊人嘛，望一望個名單，都咪話唔欷歔o架！好似仰融、周正毅同顧雛軍咁，以前喺香港出現親都俾記者前呼後擁，家呢，三個都入晒冊……唔通，呢啲就係：「出得嚟行，預咗要還」？</p><p>中國股市十大牛人</p><p>股權分置改革第一人：<br>中國證監會主席　尚福林<br><br>最牛基金經理：<br>華夏基金副總經理　王亞偉<br><br>第一代本土投資銀行家：<br>厚樸投資董事長　方風雷<br><br>股份制改造第一人：<br>北京大學社會科學學部主任　厲以寧<br><br>中國第一散戶：<br>楊懷定<br><br>中國創業板之父：<br>全國人大常委原副委員長　成思危<br><br>資本市場冬獵者：<br>復星集團董事長　郭廣昌<br><br>中國私募教父：<br>深圳赤子之心中國成長投資基金創辦人　趙丹陽<br><br>最牛預言者：<br>摩根大通中國區董事總經理　龔方雄<br><br>中國證券教父：<br>申銀證券首任總裁　闞治東</p><p>中國股市十大熊人</p><p>「股市第一強庄」入獄：<br>新疆德隆國際實業總裁　唐萬新<br><br>「最後一個大佬」隕落：<br>涌金集團董事長　魏東<br><br>資本「狂人」末路：<br>格林柯爾科技控股主席　顧雛軍<br><br>上海「首富」折戟：<br>農凱集團董事長　周正毅<br><br>汽車「大鱷」迷失：<br>華晨中國董事長兼總裁　仰融<br><br>「證券教父」沉淪：<br>萬國証券總經理　管金生<br><br>「帶頭大哥」忽悠：<br>長春聚隆投資諮詢科技董事長　王秀杰<br><br>「股市第一黑嘴」垮台：<br>北京首放董事長　汪建中<br><br>「庄家」失落：<br>操盤手K先生　呂梁<br><br>中國證券界死刑第一人：<br>長城信托投資北京証券交易營業部總經理　楊彥明<br><br>李華華<br>mailto:LiWaWa@AppleDaily.com</p></body></html>