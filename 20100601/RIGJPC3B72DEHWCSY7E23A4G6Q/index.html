<html><header><meta charset="utf-8"><title>八方人物︰老作記者　審判自己</title></header><body><h1>八方人物︰老作記者　審判自己</h1><p>眼前的劉孝偉，穿一件白恤衫，結深色領帶，普通得不能再普通的白領模樣，但32歲的他，經歷可能比年逾半百的人還要多。<br>96年中，雜誌《忽然1周》刊出潘廸生患癌的「故事」，劉孝偉就是創作「故事」的記者。當年他18歲，事發後滿城風雨，他躲在家不知如何面對千夫所指，「唔敢出街食飯，驚會唔會俾人打，要叫外賣。」風波過後，為了謀生，他向電影人南燕自薦做編劇，「當時佢喺灣仔一間桌球室拍戲，我上去等佢，佢肯收我，就係咁跟佢入行做編劇。」<br>處男作劇本是《陰陽路》，同系列《陰陽路之升棺發財》更成為第五屆香港電影評論學會大獎推薦電影。敗也老作，成也老作，在電影界混了幾年，他「膽粗粗」用三萬多元積蓄，自編自導拍了套獨立電影《少年犯》。<br>首次執導雖慘淡收場，但獲老闆看中，打本80萬元給23歲的他拍《旺角o靚妹仔》。雖然寫了幾年劇本，實際上不知拍電影是甚麼一回事，第一日開工，沒工作人員放他在眼內，「第二日開工，班o靚妹全部唔見人。」喊了開麥拉，惟有硬着頭皮拍下去。他記得，票房僅幾萬元。</p><p>申請加入導演會被拒</p><p>這些低成本電影無票房可言，但由於已賣埠及鎖死預算，利錢原來不俗，一般有兩成利潤，劉孝偉說出必賺方程式：「唔好overbudget，唔好underrun。」即是不能超支，片長不能短於80分鐘。掌握了竅門，他連續拍了七、八部這些「七日鮮」電影，後來又拍了廿幾套電視電影。<br>拍戲似模似樣，他申請加入導演會卻碰壁，「佢哋話經過激烈討論，冇辦法接納我入會。」為甚麼？劉孝偉心知肚明，「機會唔係必然，佢哋唔畀你，佢哋冇錯。」千禧年後本地影業開始走下坡，低成本電影也沒戲開，這時老闆叫他拍三級片，他照拍。老作容易，打真軍很難，他只此一次，「真係超出底線，拍唔到第二套。」話雖如此，五萬元預算他賺兩萬元。</p><p>在日本偷竊被捕扣留</p><p>影圈搵食艱難，他拿着約100萬元積蓄創業開水貨舖，每月到日本入貨，未幾便回本賺錢。03年沙士殺到，把他拖入人生第二個低潮。當年他到日本入貨，一時大意忘了付錢，卻沒人發覺，這次小甜頭，觸發無窮貪念，後來舖頭生意日差，他竟然在日本高買「掃貨」，「後來一箱一箱咁偷。」<br>上得山多，終「斷正」被捕，扣留在日本逾50日，在拘留所內竟認識到一個由福建到日本食大茶飯的黑幫。中國人在異鄉，交淺言深，「殺人放火佢都唔後悔，但一提起父母就喊到失聲。」聽完大佬的心底話，他頓悟了，覺得拍三級片、偷竊太不該，「人做好多事，出發點都係好，但方法可能好錯。」<br>返港後他大屋換細屋，出讓店舖，輕身上路重新出發。由於曾進修心理學、社工課程，他轉行轉型做培訓、輔導工作。過了兩年平穩日子，又出事了。被拍拖六年的女友甩掉同時失業，雙重打擊想尋死，「連炭都買埋。」找人輔導，衝口而出「要殺咗女朋友」，被強制送入精神病院，待了10日才出來。<br>兩年前他報讀公開大學教育碩士，翻開自己的人生，他說要接受有些缺憾。跌宕人生，若寫成書，真不知道要寫多少字。他說不長，剛出版新書《今天起，愛自己》四萬多字，170多頁。<br>記者　羅偉光</p></body></html>