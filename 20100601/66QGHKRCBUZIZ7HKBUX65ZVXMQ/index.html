<html><header><meta charset="utf-8"><title>國美影響力大　中央破格批准黃光裕坐監照簽文件 - 李華華</title></header><body><h1>國美影響力大　中央破格批准<br>黃光裕坐監照簽文件 - 李華華</h1><p>國美電器（493）大股東黃光裕竟然可以喺監獄入面投反對票，謎底終於響噚日解開。呢件被稱為財經界「不可思議的真人真事」，原來係阿爺（即係國家）特別批准佢咁做o架！根據《新京報》引述北京高級法院人員話，佢哋係考慮到國美實際經營情況，破天荒俾黃光裕喺看守所入面簽文件喎！</p><p>錄低全程　有問題就罰</p><p>呢位法院人員響一個叫「涉刑企業家民事權利的行使與保障」嘅研討會，第一次透露可以咁做。個位仁兄話，其實以前都唔可以咁做，但家制訂咗監督機制，全程錄低簽署儀式，有乜問題就會即刻處罰，但點罰同點解要罰，佢就無講到。<br>報道又搵咗北京中銀律師所律師趙志成解讀，佢話俾黃光裕簽名，應該係司法機關考慮到國美數十萬人嘅就業，同埋對市場嘅影響，所以先會破格決定喎！超鍾意陰謀論嘅華華就覺得件事冇咁簡單嘅，會唔會好似傳聞咁，國家唔想國美落喺外資手上呢？一句講晒，共產黨啲嘢，你係無法子諗到嘅。<br>點都好啦，覺得判坐14年監係罰得太重嘅黃光裕，上個禮拜已經正式提出上訴。另一邊廂，條街又傳緊佢會減刑期，呢場國美爭奪戰如箭在弦，唔知會唔會同世界盃同步開波呢?!<br><br>李華華<br>mailto:LiWaWa@AppleDaily.com</p></body></html>