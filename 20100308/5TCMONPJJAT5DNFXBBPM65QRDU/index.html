<html><header><meta charset="utf-8"><title>敏妮Talk：孤兒單 - 溫敏妮</title></header><body><h1>敏妮Talk：孤兒單 - 溫敏妮</h1><p>上星期敏妮同靚太公關V食晏，聽佢大呻投資慘痛經歷。公關V無論買股票定買基金，都係近乎摸頂時去買，結果坐艇，就連買保險都遇到保險經紀轉工唔做，張保單變咗「孤兒單」。公關V擔心自己嘅保單變咗「孤兒單」之後亦冇人理，所以考慮跟舊經紀轉過間保險公司。<br>當然，有個相熟經紀，有乜事打個電話就可以update保單情況，或者幫你跟進索償。不過，即使你嘅保險經紀係朋友、親戚，一直都跟你份保單跟得好足，但都難保佢唔會轉工。好彩嘅話，接手嘅經紀好有責任感，但相信大部份「孤兒單」持有人都未必遇到合適嘅經紀接手。</p><p>「轉會」或影響受保條款</p><p>敏妮建議公關V都係自己睇緊啲。首先敏妮唔贊成佢跟舊經紀「轉會」，因為新保單可能有新條款，之前受保範圍可能轉新保單後唔再受保。加上舊經紀如果一旦又轉工，唔通佢又跟住轉咩！<br>唔跟舊經紀轉，原有保險公司應該會提供另一位經紀畀佢，如果接手經紀sell新保單的話，敏妮亦唔建議買，原因係喺購買現有保單時，你應該已經做晒分析，知道自己需要乜嘢，所以先買，冇必要因為轉經紀而轉咗自己原有嘅計劃。如果新經紀因為你冇幫襯而對你不聞不問，你亦要有心理準備，一切靠自己。<br>正如之前所講，喺買保單前你應該已經清楚明白自己嘅需要而購買合適嘅保險，之後跟進工夫應該唔多，如果只係update保單狀況同自己當時嘅需要，即使有保險經紀跟，最後都要自己分析同落決定。至於驚索償時冇經紀幫手，你大可以直接打電話去保險公司嘅客戶服務部要求處理。千祈唔好因為貪方便，轉咗份保單或倉卒落錯決定。<br><br>溫敏妮</p></body></html>