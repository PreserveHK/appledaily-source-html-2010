<html><header><meta charset="utf-8"><title>消費blog：三部單反機獲評首選</title></header><body><h1>消費blog：三部單反機獲評首選</h1><p>家啲數碼單鏡反光機（DSLR）被啲美少女炒到㷫晒，唔少「龍女」假日都帶部單反機周圍拍，小妹都想買部傍身。英國消費者協會啱啱測試咗12部DSLR，進行相片及影片質素、影像穩定系統、使用方便程度等8項比拼，3部最高分嘅樣本被評為「購買首選」（BestBuy），當中排名榜首係CanonEOS500D，OlympusE620同Sonyalpha330就並列亞軍。</p><p>協會解釋話，CanonEOS500D總分達80分，部機有成1,510萬像素，想放到幾大都得，能忠於原著重現色彩。另一賣點係全高清短片攝錄功能，加埋採用3吋92萬像素LCD顯示屏同Liveview即時檢視功能，方便取景構圖。<br>OlympusE620與Sonyalpha330同樣有75分。E620有1,220萬像素，內置影像防震系統，可以慳番唔使買高階相機嘅防震系統鏡頭。部機嘅LCD顯示屏清晰明亮，加上可以多角度扭動，方便拍攝。<br>協會又大讚Sonyalpha330質素高價錢平，可謂最超值嘅DSLR入門機。相對500D同E620，330嘅像素係細啲得1,020萬像素，但比起其他測試樣本無輸蝕。部機嘅影像穩定系統十分出色，手震都唔怕，佢同500D一樣有即時檢視功能。小妹即上三間公司嘅網頁check價錢，三部機淨機身價分別係$5,680、$5,190同$3,990。講價錢Sony贏晒，Canon又最高分喎，十五十六，都唔知點揀。<br>電郵：mailto:shoppingjing@appledaily.com</p></body></html>