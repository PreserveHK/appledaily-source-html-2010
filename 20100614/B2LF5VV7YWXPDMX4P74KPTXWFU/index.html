<html><header><meta charset="utf-8"><title>茶餐廳：求神庇佑英軍晉級</title></header><body><h1>茶餐廳：求神庇佑英軍晉級</h1><p>車神：李老闆，今日窮人餐有咩食呀？<br>李老闆：喂，車神，噚晚捱咗通宵更唔夠瞓呀，無厘神氣咁，好心就食餐好啲充吓電啦！<br>車神：食龍肉都冇味啦，淨係輸阿根廷同英格蘭都輸死，都係慳啲使，食個窮人餐算數！<br>經紀陳：喂車神，買咗好大呀？世界盃啱啱開咗波冇幾耐，咁快就投降，唔似你作風喎！<br>車神：鬼咩，早場贏咗南韓個下盤，諗住將贏嗰啲放落阿根廷「主勝」，晨咁早就入一球，諗住食硬，點知企到尾……<br>雙槍雄：咁都係打個和啫！<br>車神：弊在尾場再追英格蘭，買咗3注，博W、博「主勝」同博「大」，結果全部中招！<br>外賣仔：我身邊唔少波友噚晚都係買英格蘭W，真係多得個龍門羅拔格連唔少。<br>雙槍雄：話時話，英格蘭算係踢得唔錯o架啦，同啲夥計睇完都覺得佢哋出線冇咩大問題，但之後對住啲強隊就好難講。<br>車神：你啲英格蘭擁躉梗係撐o架啦，但我就唔係咁睇，對住其餘兩隊冇咩優勢。<br>李老闆：香港地都係英格蘭躉嘅多，好彩我都醒目，貼番幾張佢哋嘅海報，引吓啲球迷入嚟幫襯！<br>外賣仔：老細，咁你就真係要求神拜佛啦，如果英格蘭提早出局，睇怕少好多人嚟打躉。</p></body></html>