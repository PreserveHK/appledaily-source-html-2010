<html><header><meta charset="utf-8"><title>HKIFF（下）：羅啟銳張婉婷　港剷港產</title></header><body><h1>HKIFF（下）：羅啟銳張婉婷　港剷港產</h1><p>《歲月神偷》中，導演羅啟銳和監製張婉婷以兄弟情和街坊情等「本土意識」言志，揚威柏林，在近年合拍片主導的情況下，無疑為港片帶來一絲續命曙光。事有湊巧，今屆香港國際電影節將有9齣港片首映，氣勢一時無兩，莫非寒冬已過？答案於港人剷港產中尋。除羅張二人，還找來新進導演郭子健和黃修平圍講：港產未死得?!<br><br>記者：蔡俊業　<br>攝影：譚盈傑、王文忠<br>鳴謝：海運茶冰廳（中環結志街28號）25454312</p><p>羅啟銳（右）、張婉婷</p><p>同在港大畢業，有「銀壇神雕俠侶」稱號。作品包括《秋天的童話》、《宋家皇朝》及《玻璃之城》等。</p><p>黃修平</p><p>拍獨立短片出身，憑《燦若繁星》奪第六屆ifva公開組金獎，2004年推出首部長片《當碧咸遇上奧雲》，其他作品有《魔術男》。</p><p>郭子健</p><p>美指出身，隨後轉職場記和編劇，從低做起，2007年上映處男作《野．良犬》，翌年完成《青苔》，新作《打擂台》將於電影節首映。</p><p>《歲》打仔最感動</p><p>講足幾星期，《歲月神偷》今天終於上畫，羅啟銳依然難忘：「細佬探完阿哥後，返屋企俾爸爸誤會，因為阿爸知道大仔時日無多，心情好差，以為細佬無去醫院去咗玩。呢場戲我特別感觸，其實無人做錯，但太多嘢發生最後搞成咁。」張婉婷則選另一場：「個細路仔話想食雙黃蓮蓉月，但阿爸無錢買，佢要賣明星相籌錢，其實如果連孩子咁卑微嘅要求都做唔到，父母其實好心痛，呢一幕我好感動。」</p><p>港產定義　鹹鹹趣趣</p><p>時代變了。兒時入戲院只要看到肥姐鏢叔發哥乃至星爺，看的就是港片；然近年銀幕明明出現香港藝人，拍的甚或是香港故事，偏偏加插國語人普通話。港片為打入內地市場，需按國策加入內地演員，催生合拍片。越窮越見鬼，「港產片」晨早走晒樣。今日仲講《歲月神偷》，一為正式上映，二來衝着電影節誇啦啦9齣港片連珠發，還有誰比羅張二人更好為鏗鏘的「港產片」三個字發聲？<br>羅啟銳：「有人覺得香港拍嘅就係港產片，我覺得唔係，要有香港特色同本土情懷先得，Otherwise《蝙蝠俠：黑夜之神》都係港產片！」情人眼裏，張婉婷的角度卻較宏觀：「內地市場大，香港電影人喺入面有好大發展空間，舊年內地票房十大中有7套係香港導演，所以『港產片』定義可以再大啲，由香港導演組成衝出香港的都屬於港產。」<br>前輩導演定義如是，新進導演又另一種看法，像郭子健：「有港人精神的電影就係港產片，細個嗰陣睇永遠係配音，畫面唔靚又唔注重美術，仲要好穿崩！」之但係，他認為全世界只有港片才有一些Signature特質，「好密集，笑料、動作、鹹鹹趣趣，而且集大成，有西片嘢又有歐洲片嘢，仲要高速製作連踩兩日好夾硬嚟，有部車阻住拍戲就搵四個人推開佢，唔理難關一鼓作氣！」所以哪怕章國明的《星際鈍胎》是科幻片，《最佳拍檔》係講探險，統統都是港產片。但他承認港產片有變，「未來其實唔應該分港片內地片合拍片，荷李活片都係嚟自五湖四海。」</p><p>失望已久　復興話咁易？</p><p>翻開今年電影節的場刊，發現開幕到閉幕電影都有港片份兒，有一版宣傳更標明是10部（現餘9部）港片世界首映，莫非港片真回勇？爆紅的張婉婷說：「近來的確多咗人開戲，我希望個小陽春可以繼續落去，咁呢個絕對同電影發展基金有關，佢肯承擔三成，老闆就會覺得無咁冒險。」反而黃修平認為，港片數量忽然增多，可能跟行內人意識到港片被邊緣化有關，「大家都唔想無咗，電影節今次幫手撥撥火，當然無辦法完全帶番起，但總好過無。」有說2008年《天水圍的日與夜》是今波土炮片回歸的分界線，他認為新年上映，大收3千萬的《72家租客》比《天》更能做到這效果，但強調現時小陽春仍算不上，「復蘇」二字更不用說，「一兩套收得就代表港產片回歸？無咁神妙！」<br>素來，很多香港人都以「唔睇港片」標榜品味，就算對前景樂觀的張婉婷也承認，「開戲有少少曙光，但有無人睇又係一個問題，畢竟港產片好長時間令人失望！」九十年代，當時港產市道仍屬中興，「當時唔係無錢，但拍來拍去三幅被，老闆覺得賣埠就係咁開武打片，有演員要跑成九組戲，試過有女演員只係拍兩日戲就已經當女主角……」到近年內地市場開放，電影業界紛紛站上火車頭，「慌死唔拍唔抵，而本港小製作只得七日鮮，敷衍了事。」要解決問題，她一言蔽之：認真。</p><p>港片未死九珠連發</p><p>土炮電影今年有回暖迹象，產量增加，且在差不多時間上映，電影節主辦單位索性「搞大佢」，網羅十齣作世界首映；惟電影節藝術總監李焯桃指，《37》臨時退出，而雲翔的《安非他命》早前亦於柏林影展首映，「故今屆實際上有8套港片於電影節世界首映，但數字仍是近年罕見。」</p><p>《前度》（導演：麥曦茵）
</p><p>閉幕電影。就算無阿嬌，我都會因為麥曦茵的《烈日當空》而買飛入場。<br>場次：6/4（21:00）文化中心</p><p>《月滿軒尼詩》（導演：岸西）</p><p>電影節開幕電影，湯唯和張學友配搭新鮮，仲有鮑姐李修賢等綠葉撐場夠晒醒神。<br>場次：21/3（18:45）會展、31/3（21:30）文化中心</p><p>《火龍》（導演：林超賢）</p><p>久違港式大型槍戰爆破，黎明和任賢齊同演警察，亦正亦邪。<br>場次：23/3（21:45）會展</p><p>《志明與春嬌》（導演：彭浩翔）</p><p>楊千嬅與余文樂當街煲煙，仲要連環爆粗，電影節「一字不漏」放映無嘟三級版。<br>場次：24/3（21:45）會展</p><p>《打擂台》（導演：郭子健）</p><p>導演借陳觀泰×泰迪羅賓在銀幕講功夫，更講八十年代香港情懷。<br>場次：26/3（21:30）UA朗豪坊</p><p>《人間喜劇》（導演：陳慶嘉、秦小珍）</p><p>演殺手的杜汶澤遇上四眼編劇祖藍，唔講基情講電影。<br>場次：31/3（19:15）文化中心</p><p>《分手說愛你》（導演：黃真真）</p><p>黃真真新作，找來房祖名和薛凱琪再組情侶檔。<br>場次：3/4（21:00）文化中心</p><p>《囡囡》（導演：畢國智）</p><p>四女中學生因不同原因當援交女郎，緊貼社會脈搏。<br>場次：5/4（21:30）<br>UA朗豪坊</p><p>《安非他命》（導演：雲翔）</p><p>雲翔繼《永久居留》後，進入「極限三部曲」第二回合，亦屬電影節閉幕電影。<br>場次：6/4（18:00）文化中心</p></body></html>