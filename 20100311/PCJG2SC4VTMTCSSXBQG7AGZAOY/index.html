<html><header><meta charset="utf-8"><title>轉眼二十年 - 左丁山</title></header><body><h1>轉眼二十年 - 左丁山</h1><p>有位海外讀者劉廣勤來電郵指斥左丁山「肉酸」？左丁山竟然夠膽話中大校友支持陳茂波做校董？佢自己係中大校友，就對陳茂波「冇乜好感」嘞。呢位劉廣勤讀者話：「你問劉世鏞就知我係乜誰？」於是打電話問劉世鏞（中大校友評議會主席）：「劉廣勤係邊一位？」劉世鏞果然答得爽快：「以前係會計師樓拍檔，中大同年畢業，對佢不願置評，你問佢嘅親戚馬金福啦！」馬金福亦是會計師，現從事投資業務，佢收到左丁山電話，問明來意之後，打個哈哈，然後話：「費事講太多咯，我係中大校友，我支持陳茂波o架！」<br>可以話畀呢位海外讀者劉廣勤知，左丁山並非肉酸肉麻，自己所接觸嘅校友，與劉廣勤先生同輩份嘅，幾乎壓倒性支持陳茂波，你唔信嘅話，不如飛返嚟香港周圍問吓。<br>關於陳茂波選中大校董之事，就此打住，以後盡量不再寫，以免悶親其他讀者，不過《蘋果》李八方時時誤中副車，以為「中大校友關注組」就係校友會，只作單方面報導，從不問吓中大校友評議會與中大校友會聯會嘅意見，故此久唔久就忍唔住代佢哋出聲而已。在香港，搞關注組容乜易，三五七人已經可以搞一個關注組，究竟有何代表性，好似從來冇人質疑，此皆因有啲記者甚為simpleandnaive也。<br>《壹週刊》於一九九○年三月十五日創刊發行第一期，以許冠文為封面，轉眼間已創刊二十年，昨晚在尖東南洋中心舉行創刊二十週年聯歡晚宴，左丁山應邀參加，新人已多不認得，創刊之日嘅管理層及編輯部「老嘢」，相信剩番一個肥佬黎，有人話最老資格嘅僱員就係「瓊姐」，當初壹仔做清潔阿嬸兼負責買下午茶菠蘿包，瓊姐做事整日笑口噬噬，不覺辛苦，甚得同事好感，但萬萬估唔到佢會一做二十年，由華蘭路到長沙灣到將軍澳，見過不知多少位總編輯咯。一九九○年一月一日《壹週刊》搬入華蘭路辦公室，由買影印機，買廁紙、香梘液至到安裝電話，由一月一日開始，兩個半月後就出版第一期，現在回想起來，速度之快，不可思議，此皆肥佬黎鞭策之功力也。</p></body></html>