<html><header><meta charset="utf-8"><title>Vivaz試拍高清　安志杰：有快感</title></header><body><h1>Vivaz試拍高清　安志杰：有快感</h1><p>可能《蘇乞兒》個裝太妖，突然對呢位心狠手辣嘅袁烈無晒印象，但當佢一出腳，記憶返晒嚟！索愛今年頭炮Vivaz，以快速兼高清攝錄為賣點，難怪新進打仔安志杰也讚其速度快，好正！拍完之後，更唔使收埋自己睇，只需一兩個步驟，立即掟落社交網絡，幾簡單！<br><br>記者：陳國輝<br>攝影：陳盛臣</p><p>配實時自動對焦</p><p>玩攝錄，似乎又變成各牌子間嘅像素大比拼！記得舊年部Satio，像素去到1,200萬，可惜後繼無人，反而今年戰場竟然由相機轉至攝錄，真係唔多理解！無論如何，Vivaz屬現時最強拍片手機之一，720p即係1,280×720，手機畫面肯定有找，而用高清LCD播放就啱啱好。<br>除咗清晰，流暢度又係另一賣點，當Vivaz開盡720p，其實每秒只有24幅，算合格可接受嗰隻；如果想再順啲，就必須調低解像度至640×480，每秒有30格，效果一定滿意。不過，最值得注意都係Vivaz嘅實時自動對焦，一般手機僅以定焦攝錄，但Vivaz可根據唔同物件嘅距離，不斷地作出對焦，令影片一直保持高清晰度，直駁高清電視梗係見得人喇！
</p><p>一拍上社交網絡
</p><p>手機內置Facebook、Twitter已經唔係新鮮嘢，但一般都係Upload照片，而短片則比較少見。當你拎住部Vivaz拍完一條片，只須㩒個掣就可以自動將影片壓縮，然後發送到指定Blogger或者其他社交網絡，幾方便；至於YouTube更加唔少得，由於支援720p關係，你甚至可將整條高清片段，唔經壓縮，原汁原味放上網，但要留意，咁Send法數據費會好甘，想幫自己荷包慳啲，最好走去有WiFi的地方先上網。</p><p>制式：WCDMA/GSM四頻<br>體積：107×52×12.5mm<br>重量：97g　<br>屏幕：3.2"nHD16：9觸控芒<br>通話時間：780（2G）/320（3G）分鐘<br>備用時間：430（2G）/440（3G）小時<br>主要功能：810萬像素相機、720p高清攝錄、Face/SmileDetection、支援最高8GBmicroSD卡<br>顏色：銀、黑<br>查詢：SonyEricsson（82038863）
</p></body></html>