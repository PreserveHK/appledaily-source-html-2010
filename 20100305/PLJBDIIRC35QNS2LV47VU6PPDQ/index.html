<html><header><meta charset="utf-8"><title>夠Car事：日內瓦車展直擊（二之二）Alfa入魔　車門成層樓高</title></header><body><h1>夠Car事：日內瓦車展直擊（二之二）<br>Alfa入魔　車門成層樓高</h1><p>昨日睇完一堆實用抵玩行先嘅未來新車，MotorShow又點少得造型獨特嘅ConceptCar？今屆單單一款AlfaPandion，已足可技壓全場，成古靈精怪之最。皆因佢賣相極度邪惡之餘，車門徐徐升起，頂點足足有3.6米，仲高過一層唐樓！<br><br>記者、攝影：徐影龍<br>鳴謝：VolkswagenHK</p><p>Alfa喺香港未見成績，但喺外國仍然發光發熱。車展中，Alfa展館佔地唔算細，擺放咗159後繼新車，但點都唔及由Bertone操刀設計嘅ConceptCar咁搶眼。呢款名為Pandion嘅神秘戰車，極度天馬行空，由鬼面罩、輪圈到車尾，均用上Algorithmic概念，一塊一塊細碎金屬片，似雜亂無章、互相交叠砌成，出嚟效果勁有「入魔」意味。最頂癮都係一對車門，向後升起打開，車門又幼又長，活像生出兩支長角。據官方資料，車門最高點離地足足3.6米，仲高過出名樓底高嘅唐樓，而且咁大扇車門，開合一啲都唔論盡，約莫7秒就搞掂。最大問題係遇着無電或死火時，咪要爬梯先可以閂番道門？咁就真係型爆變爆喇。
</p><p>古靈精怪</p><p>咪以為ConceptCar勢必改到正正經經，先再量產推出市場，你睇吓日產喺東京車展首度曝光嘅渾圓SUVQazana，今次以最終量產版姿態登場，正式命名為Juke，賣相仍有濃烈科幻味，圓咕碌頭尾設計，一對巨型霧燈霸佔咗頭燈位置，車頭層次亦好豐富。而Wiesmann上年已擺過MF4，今年更有最新MF5登場，現場仲擺咗紅黃白黑唔同色，但我仍獨愛有明顯頭燈嘅MF3，米白車身襯啡色內櫳，充滿古典玩味。
</p><p>GenevaMotorShow： http://www.salon-auto.ch/en 
</p></body></html>