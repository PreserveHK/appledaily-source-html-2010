<html><header><meta charset="utf-8"><title>敏妮Talk：iPhone引發搵錢靈感 - 溫敏妮</title></header><body><h1>敏妮Talk：iPhone引發搵錢靈感 - 溫敏妮</h1><p>自從數碼通（315）有得出iPhone後，敏妮身邊唔少朋友都即刻出機。其實好多朋友已經等咗好耐想出iPhone，但礙於之前只得一家電訊商有得出，無論提供嘅服務抑或收費，都因為冇競爭而變得唔吸引。家陣有競爭，唔單止機價平啲，電訊服務收費亦降低咗好多。<br>講開出iPhone平咗，原來唔少人因為咁而諗到條財路。家陣出iPhone價錢平，唔少人透過電訊商出iPhone，但就用最平嘅收費plan，志在平機價買iPhone，跟手就將部iPhone拎返大陸賣。</p><p>降服務收費攻市場</p><p>同敏妮講呢個故事嘅朋友話，同買名牌袋一樣，水貨袋比喺名牌店買嘅平，自然有客路，對於走水貨嘅香港人嚟講，除咗貨本身嘅差價，更吸引係賺人民幣。雖然話吸引，但敏妮就唔識計條數嘞，就算可以平價出機，但要簽兩年合約，即使最平個plan，計埋啲雜費，兩年都超過4000蚊，如果齋賣手機畀大陸客，咁之後啲月費點？成本唔平噃！不過，朋友就言之鑿鑿話，由於好多人去電訊商度買機走水貨，令到Smartone嘅前線銷售員做到唔停手。<br>敏妮反而諗，如果咁多人幫襯Smartone出iPhone，相信對佢盈利有好大幫助，呢個會唔會係呢年Smartone盈利嘅增長點呢？若然係，咁數碼通嚟緊嘅業績應該好令人期待。就喺敏妮諗緊呢個投資主題時，好快就俾朋友潑冷水。據呢位聲稱識人喺電訊商做嘅朋友講，為咗爭取市場佔有率，電訊商家都以平搶攻，應該賺得好微利。<br>電訊商賺幾多要等公佈業績先知，iPhone對電訊商盈利影響應該都係正面，敏妮都要留意呢隻股有冇好消息。<br>溫敏妮</p></body></html>