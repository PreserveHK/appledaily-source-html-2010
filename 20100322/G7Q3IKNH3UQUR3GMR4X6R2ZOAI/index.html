<html><header><meta charset="utf-8"><title>雌雄同睇自家品牌出埋避孕套　韋利發過豬頭</title></header><body><h1>雌雄同睇<br>自家品牌出埋避孕套　韋利發過豬頭</h1><p>如果喺10幾年前已開始睇波，冇可能唔識鼎鼎大名嘅韋利，舊年傳過佢轉做職業撲克手、會遠赴巴甲發展，結果都係冇米粥。講到尾，佢搞服裝生意咁多年，呢瓣至係佢最耍家，冇理由唔熟唔做。又有錢搵，又可親身上陣過吓model癮，何樂而不為？</p><p>韋利幾年前同老友馬甸尼一齊成立服裝品牌SweetYears，球迷唔善忘嘅應該記得佢未淡出球壇時周不時揭起波衫，露出自家品牌嘅心形圖案；前年又曾訪港搵埋官恩娜一齊宣傳，做老闆都要親力親為。<br>前年金融風暴曾經令公司生意大減，但經濟好轉後，佢就繼續大展拳腳，最經典都算係舊年夏天推出埋避孕套，仲一直想同政府合作宣傳安全性行為喎。但可能因為佢花花公子、濫交形象深入民心，人哋睬你至奇。<br>點都好，SweetYears產品越出越多，例如頭盔、手錶、鞋、同埋BB車……總之乜都有，據講早排推出嘅春夏季服裝系列大賣，佢肯定發過豬頭。</p><p>撐意軍入世盃4強</p><p>講番近況，36歲嘅佢上個禮拜以元老身份為AC踢表演賽，雖然佢已淡出球壇，但講到今夏世盃依然眉飛色舞，仲預測4強會係英格蘭、西班牙、巴西同意大利。佢話：「意大利近況麻麻，但呢隊波有個傳統，就係球員一走埋就識點樣踢大賽。」即管睇吓佢貼波嘅眼光，叻唔叻得過做生意喇。</p><p>韋利小檔案</p><p>國籍：意大利<br>出生日期：12/07/73（36歲）<br>威水史<br>‧1次意甲冠軍（96/97）<br>‧1次意甲神射手（02/03）<br>‧1次歐洲盃賽冠軍盃冠軍（98/99）<br>‧1次意盃冠軍（04/05）</p></body></html>