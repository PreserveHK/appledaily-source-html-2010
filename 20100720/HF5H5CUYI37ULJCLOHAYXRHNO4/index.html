<html><header><meta charset="utf-8"><title>隔牆有耳：意見不接受　高官吹風照舊 - 李八方</title></header><body><h1>隔牆有耳：意見不接受　高官吹風照舊 - 李八方</h1><p>區高官名為問責官員，實際上藏頭露尾，近年人人吹風成癮，光明正大記者會越來越少，暗啞底搞吹風會多不勝數。講解公眾關心重大政策，司長、局長有責任公開說明，唔知點解近年匿埋先敢講，記協最新一期《記協之聲》批評濫用吹風手法削弱市民知情權，皆因高官閂埋門講嘢，無名無姓隨時可以講過唔算數，加上吹風會經常選擇性「邀請」記者出席，同政府唱反調嘅傳媒當然冇份。</p><p>環境局發表聲明撐局長</p><p>記協批評有理，高官卻有錯不認，繼續死撐。環境局噚日發表聲明幫局長邱騰華辯解，指邱騰華07年7月上任起，共召開六次大型記者會，又詳細列出邱騰華接受電台、電視台訪問次數，喺公開場合多次回答記者提問，總之邱騰華就成日見記者啦。<br>三年開六次記者會，平均一年兩次，當中有啲係公關騷，唔開大家冇損失，近期好多人關心嘅停車熄匙立法問題，又唔見邱騰華開個「大型記者會」，親自上陣為條例草案護航喎！邱騰華不忿被插作出反擊，其他局長都好唔順氣，一個負責打擊藥駕嘅最高級問責官員，噚日簡短會見記者後，又搞閉門吹風會。<br>由於吹風會規定不能公開該局長名字，只可引述是政府發言人講嘢，因此八方都要守規矩。呢位「政府發言人」話，其實官員成日都有見記者，唔係只搞閉門吹風會，暗示記協批評不公道。聽到「政府發言人」咁委屈，即場有記者建議將吹風會改為公開記者會，不過「政府發言人」充耳不聞。官字兩個口，冇耳仔，難怪高官聽唔入耳。</p><p>反映官員唔敢面對大眾</p><p>意見不接受，作風亦照舊，八方聽聞今日又有「政府發言人」舉行吹風會講香港發展事宜，對記協批評置若罔聞。特區高官廢話連篇，佢哋開記者會，八方相信市民都十分抗拒聽佢哋打官腔，身為所謂問責官員，只愛閂埋門講嘢，反映佢哋唔敢面對市民大眾，咁仲做乜鬼問責高官？力有不逮就唔好尸位素餐，過主啦！<br><br>mailto:pf_lee@appledaily.com</p></body></html>