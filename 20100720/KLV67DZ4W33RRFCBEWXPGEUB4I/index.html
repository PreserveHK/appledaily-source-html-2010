<html><header><meta charset="utf-8"><title>理文太子爺降呢1.2億買何文田豪宅 - 李華華</title></header><body><h1>理文太子爺降呢<br>1.2億買何文田豪宅 - 李華華</h1><p>香港樓價到底見頂未？根據班富豪嘅舉動，似乎就未囉！好似上個月賣股「骨」水35億銀嘅理文（2314）大股東李運強家族，佢哋公司打骰嗰位（首席執行官）李文俊，原來即刻掟咗億二銀彈出嚟，向嘉里（683）買咗間何文田灝畋峰47樓全層相連單位，成4328方呎，每呎盛惠2.77萬銀！<br>過去冇乜聽過李文俊炒樓，最多係06年用1.7億買咗山頂白加道31號屋仔自用。住開獨立屋仔，無啦啦又會「降呢」住番大廈嘅？唔知係咪李公子見近排何文田地皮破紀錄成交，豪宅市場又炒到㷫烚烚，所以心郁郁想學人炒樓走番轉呢？<br>話時話，李公子雖則出身大富之家，老竇李運強今年仲位列《福布斯》香港富豪榜第15位，身家有成176億港紙，但李公子都唔係二世祖嚟o架。90年代先創立嘅理文，李公子一直好努力幫阿爸手搞好盤生意，估唔到係成日遇到大風大浪，搞到爭啲被擊沉。<br>好似97年咁，華華都天真咁以為回歸之後會有好日子啦，點估到會有單亞洲金融風暴爆出嚟o架；好辛苦捱到06至08年，以為終於等到機會大事擴張啦，又撞正金融海嘯喎，搞到負債率一度去到85%。<br>李公子唔係一生都順風順水，搞生意交咗唔少學費，家炒樓，唔知又使唔使再交一下學費呢？<br><br>李華華<br>mailto:LiWaWa@AppleDaily.com</p></body></html>