<html><header><meta charset="utf-8"><title>隔牆有耳：重返議會向保皇黨下戰書 - 李八方</title></header><body><h1>隔牆有耳：重返議會向保皇黨下戰書 - 李八方</h1><p>公投五子日前獲逾50萬民意授權高票當選後，其中四子噚日就按立法會秘書處安排，返立法會議事廳為今日宣誓就職綵排。公民黨兩位大狀好斯文，正正經經綵排宣誓就算數。黃毓民返回舊位時就難免感觸，抬頭向記者席慨嘆咗句，「為咗選舉，麪舖都執埋呀，你話幾凄凉。」<br>大嚿就喺議事廳內高呼：「驚都冇用，社民連又嚟嘞！」又喺綵排誓詞時為誓詞加料，「為香港特別行政區盡忠職守，掟蕉掃場！」仲即時向保皇派宣戰，指當日保皇派離場流會，令五子連辭職宣言都讀唔到，今日夠膽就再次離場搞流會，令五子不能宣誓就職。</p><p>稱新一波抗爭開始</p><p>黃毓民亦下戰書，指保皇派如果今日唔搞流會「就係正龜蛋」，話好期待睇吓班保皇黨，今次敢唔敢挑戰50萬港人。綵排結束，毓民表明：「我畀特區政府嘅溫馨提示，新一波議會抗爭開始！」<br>保皇派今日未必會集體離場導致流會，但部份睇唔順眼者起身，相信在所難免，好似謝超人咁，白姐姐落選，要佢聽毓民宣誓，咪盞激氣。</p></body></html>