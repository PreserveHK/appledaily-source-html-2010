<html><header><meta charset="utf-8"><title>摩通貼波　唔信魔咒英軍靠12碼贏世盃？ - 李華華</title></header><body><h1>摩通貼波　唔信魔咒<br>英軍靠12碼贏世盃？ - 李華華</h1><p>仲有唔夠一個月，世界盃就揭幕，森巴兵團梗係多人留意，不過港人有殖民地情意結，所以英格蘭隊都有好多diehard粉絲。每一屆都大把人捧英軍做冠軍，但亦都成日衰喺12碼「腳」上，好多人都會搖住頭話12碼係英格蘭嘅剋星，惟獨美資大行摩根大通偏偏唔信邪，好大膽咁預測，英格蘭今屆唔單止可以擺脫12碼嘅魔咒，仲會憑12碼贏隻雷米金盃返倫敦㖭！<br>要講英格蘭同12碼嘅淵源，相信最多人記得嘅會係98年對阿根廷一役，當時碧咸因為向對手施蒙尼報復而領紅被逐，少踢一人嘅英格蘭最終射輸12碼出局，碧咸就由天堂跌落地獄，成為千古罪人。雖然自此之後英軍苦練12碼，但命運之神硬係鍾意玩人，06年世界盃八強大戰葡萄牙，平日喺英超表現神勇嘅林柏特同謝拉特，竟然齊齊喺12碼宴客，令英格蘭緣盡八強。</p><p>每隔8年被12碼玩死</p><p>華華計吓數，英格蘭分別喺90、98同06年，都係命喪12碼，即係話每隔8年英格蘭都會畀12碼玩死一次，照咁計，今屆唔通真係無事？<br>摩通破唔破到魔咒暫時未知，但「估神」瑞銀嘅貼士就真係值得參考吓，事關佢上屆獨具慧眼貼中意大利捧盃，今屆佢同高盛都估冠軍常客巴西會奪標。華華睇番馬會賠率，巴西同西班牙都係今屆頂頭大熱，兩個賠率都係4.8倍，英格蘭同阿根廷就以6倍賠率居次。講真，最多球迷都係呢幾隊，賠率唔熱至奇啦！</p><p>世界盃冠軍賠率</p><p>巴西　賠率：4.8<br>西班牙　賠率：4.8<br>英格蘭　賠率：6.0<br>阿根廷　賠率：6.0<br>意大利　賠率：11.0<br>荷蘭　賠率：11.0<br>德國　賠率：14.0<br>法國　賠率：18.0<br>葡萄牙　賠率：22.0<br>科特迪瓦　賠率：30.0<br><br>資料來源：香港賽馬會</p><p>券商預測今屆世界盃結果</p><p>─瑞銀─<br>冠軍：巴西	<br>亞軍：德國	<br>季軍：意大利<br><br>─高盛─<br>冠軍：巴西	<br>亞軍：西班牙	<br>季軍：德國<br><br>─摩根大通─<br>冠軍：英格蘭<br>亞軍：西班牙<br>季軍：荷蘭</p><p>世界盃冠軍最多次數球隊</p><p>巴西：5次（2002年、1994年、1970年、1962年、1958年）<br>意大利：4次（2006年、1982年、1938年、1934年）<br>德國（西德）：3次（1990年、1974年、1954年）<br>阿根廷：2次（1986年、1978年）<br>烏拉圭：2次（1950年、1930年）<br>英格蘭：1次（1966年）<br>法國：1次（1998年）<br><br>李華華<br>mailto:LiWaWa@AppleDaily.com</p></body></html>