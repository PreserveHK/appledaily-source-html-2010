<html><header><meta charset="utf-8"><title>消費blog：新款AIO電腦夠薄好慳位</title></header><body><h1>消費blog：新款AIO電腦夠薄好慳位</h1><p>家啲All-in-One（AIO）PC越嚟越普及，將傳統Desktop電腦嘅硬碟、DVD燒錄光碟機等，塞晒入個芒度，好鬼死慳位，加埋價錢比以前大幅回落，不但受潮人歡迎，連老爸都話想買部用吓。但係巿面入門級嘅AIO選擇唔多，台灣品牌微星（msi）最近推出全新型號嘅入門級AIOWindTopAP1920，頭一水貨即賣清。<br>代理商漢科產品經理Raymond同小妹話，部機賣點係夠薄，19吋屏幕，機身最厚嘅位只有3.5cm，但就內置咗250GB硬碟、DVD燒錄、webcam、多媒體喇叭，插個滑鼠同鍵盤就用得，掛埋牆仲慳位。</p><p>耗電比Desktop少九成</p><p>AP1920採用咗Intel最新PineTrail平台，耗電量比同級AIO慳一半，比Desktop仲慳電九成。一向愛靜嘅小妹最buy部機運作夠靜，完全聽唔到散熱風扇嘅聲。Raymond話，部機用咗雙核心AtomD510處理器，睇高清影片唔會窒格，「世界盃殺到埋身，加個高清電視手指接收數碼擴播，睇波冇難度。賣價$4,198，當買多部電視睇。」<br>佢補充話，msi呢個月做緊優惠，購買指定Netbook獲贈任天堂電腦手掣；指定嘅筆電仲送路由器；指定嘅AIO仲有高清電視手指送，或者加$499換購高清播放器。<br><br>電郵：mailto:shoppingjing@appledaily.com</p></body></html>