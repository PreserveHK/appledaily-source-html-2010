<html><header><meta charset="utf-8"><title>迷失星球　進化未來版《芒亨》</title></header><body><h1>迷失星球　進化未來版《芒亨》</h1><p>霍金叫地球人唔好嘗試搵外星人，因為好有可能反過嚟被人侵佔地球；不過打機就唔同現實，《LostPlanet2》就係延續人類去第二個星球榨乾人哋資源為劇情，今次仲加入合作打怪模式，玩法更加趨未來版《芒亨》。<br><br>文：阿洛</p><p>生吞火車外星人</p><p>第一集只係廠方牛刀小試，受歡迎就強化出擊！今集外星敵人造型更多變，有中小型嘅，亦有飛行形態嘅，仲有巨型蝸牛咁款嘅。但講到最搶眼，梗係一系列超巨型生物，當中更有長過火車，可以擘大個血盆大口將成卡火車吞落肚，睇見都開心。人類有咩方法對付佢哋？分別可以用勾索爬到佢哋身上劈，又或者駕駛重型機甲用火箭炮射爆佢哋。</p><p>10年後再榨乾</p><p>《LostPlanet》係Capcom遊戲成功「美」化第一步，第一集係XB獨佔，全球銷量超過220萬套！嚟到《LostPlanet2》就XB360同PS3版落齊；以前作10年後、氣候暖化嘅EDN-3rd行星為舞台，除有冰天雪地關卡外，仲有熱帶雨林及海底等，玩家將會扮演「雪賊」勢力成員，同隊友齊齊打外星生物。</p><p>同廠大玩Crossover</p><p>潮流興Crossover，Capcom亦唔執輸，除咗有Biohazard嘅Wesker登場外，PS3版仲會有《芒亨》火龍裝下載；XB360版就有《GearofWar》人物客串登場。今集可以四人合作打怪，感覺有如進化版未來《芒亨》。最後一提，香港行版會包含予約特典「BattleStagePack1」下載Code，可以下載兩套對戰地圖，包括來自前作嘅ReturnIsland，以及全新登場嘅海底關卡SpiralCorridor，抵玩！</p><p>Profile</p><p>主機：PS3、XB360<br>廠商：Capcom<br>類型：動作<br>人數：1-16人　<br>推出日期：5月14日</p></body></html>