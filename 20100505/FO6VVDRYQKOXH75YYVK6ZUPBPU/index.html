<html><header><meta charset="utf-8"><title>爆拉姑體罰兒女狠招婷婷：打到我哋10歲先停</title></header><body><h1>爆拉姑體罰兒女狠招<br>婷婷：打到我哋10歲先停</h1><p>母親節將至，謝婷婷透露家中行「慈父嚴母」模式，媽咪狄波拉自小家教甚嚴，經常體罰打籐條，更打到霆鋒連冲凉都坐不到。同樣出身名人家庭的趙式芝，則揚言不效嫲嫲做名媛、契媽龔如心做富豪，只想走自己選擇的路，助人行善。</p><p>謝婷婷、汪詩詩、趙式芝和同性密友楊如芯等，昨日在銅鑼灣出席A.D.M.J.手袋為「母親與女兒」舉行的慈善項目，眾人分享母女間的點滴。</p><p>兄妹同阿媽講數</p><p>謝婷婷爆自小媽咪狄波拉已非常緊張她和哥哥霆鋒，她說：「成日話：『你哋係我嘅血同肉』，媽咪好緊張我哋，有時緊張到發癲。」她謂自己也為哥哥頂過籐條，她說：「見過阿哥俾阿媽打patpat打到坐唔到，要企喺度冲凉，我哋打到10歲先停。我自己試過同阿哥偷走出街玩，嗰時三歲，仲同阿媽講數，跪咗地就唔使打。」<br>婷婷謂反而爸爸謝賢教仔女好寬鬆，連阿哥在學校打架都讚，她說：「我發現阿哥比媽咪仲嚴格，佢冇打Lucas，但Lucas幾個月大，佢已經教佢mendon'tcry。」</p><p>3女人影響式芝</p><p>趙式芝指生命中有三個女人讓她感受最深，分別是嫲嫲趙倪亞震、媽媽姚煒和契媽龔如心，她說：「嫲嫲早在1900年代已經係大家閨秀；媽咪係社會大學畢業，好叻煮餸，尤其籐條炆豬肉；契媽就將一生貢獻畀工作，3個女性都有權選擇自己嘅路，我唔想成為女首富或者名媛，只係想做一啲有意思嘅事。」<br>早前生日的汪詩詩，則透露在北京和甄子丹過二人世界，老公更走入餐廳廚房，下廚煮龍蝦給她吃，問到禮物？她說：「有，不過唔講得住，好感動嘅，幾個月後先知。」BB？她說：「唔係，係啲抽象嘅嘢。」<br>採訪、攝影：RitaLeung</p></body></html>