<html><header><meta charset="utf-8"><title>青心直說：避難勝地金中淘金 - 胡孟青</title></header><body><h1>青心直說：避難勝地金中淘金 - 胡孟青</h1><p>大市由4月中前見過22388另一浪頂後，出現疑似一浪走低於一浪嘅局面。昨日早上淡友佔盡上風，期指喺10點45分被瘋狂質低，成交張數20分鐘內超過1.2萬張，指數由升轉跌唔見咗200幾點，然後又係逢高仆儍瓜式沽落去。若果唔係貼市到連廁所都可以唔去嘅投資者，勸你唔好貪即市波幅，不如了解吓點解指數喺過去12個交易日，竟然出現5個裂口咁多。<br>裂口頻生代表市場信心不足，特別係呢期恐慌來自對貨幣不信任，即使歐盟同意救希臘，投資市場擺明唔收貨。<br>歐洲唔買得、美股唔平、中國有政策風險、樓市驚有泡沫，金礦股喺亂世中應可讓投資者坐得較安心。金價上月升達6%，距離歷史高位1226.5美元仍有水位，而且呢輪金價與美元同步升，顯示投資者擔心貨幣風險，多於買金嘅負利率效應。</p><p>瑞金「含金量」高</p><p>全球最大金礦商、加拿大上市嘅Barrick首季賺7.5億加元，升逾一倍。瑞金礦業（246）亦將於本周五派首季成績表，買金礦股，紫金礦業（2899）知名度高過瑞金，貪佢規模大有成280個礦，儲量701噸。但大唔代表賺得最多，投資者好多時問點解金價升，隻紫金都唔升，咁就要睇吓佢哋真正嘅「含金量」有幾高。<br>比較去年業績，黃金業務佔收入最高係招金礦業（1818），達92%，紫金及瑞金分別為72%、66%。不過講效率同股東回報，瑞金就最靚仔，按每名工人產量計，瑞金近15公斤，紫金得2.1公斤、招金1.92公斤，之所以點解股本回報最高係瑞金（35.3%），其次係紫金（25.7%）及招金（16.2%）。睇埋開採成本就更清楚，瑞金去年每盎斯208美元，紫金係268美元、招金344美元。<br>雖說盈利能力高，但瑞金上市以來未派過息，公司話留嚟作收購，投資者焗住睇長遠啲，幫你戒短炒習慣。今時今日銀根冇舊年咁鬆動，最緊要公司手頭有錢，起碼唔會亂向股東伸手，減少股價短期波動。<br>胡孟青</p></body></html>