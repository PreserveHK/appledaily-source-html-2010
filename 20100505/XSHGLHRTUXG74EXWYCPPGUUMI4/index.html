<html><header><meta charset="utf-8"><title>利字當頭：少年不識愁滋味 - 利世民</title></header><body><h1>利字當頭：少年不識愁滋味 - 利世民</h1><p>「政府唔幫我哋置業，我哋遲早要瞓街囉！」阿光滿腔憤恨，有時候，下的結論難免情緒化。「唔買樓」世民真心問：「其實你可以租吖，點解要瞓街呢？」<br>「租金不斷升，人工又唔加，你話我哋可以點？」阿光總算講出問題核心。「老實講，我都覺得香港房屋福利，可以做得更加好。我諗香港人都唔會反對有一定嘅房屋福利，只不過，幫人置業，好似有啲過態喎？」<br>「點解唔可以要政府幫人置業？」阿光挑釁地問。「你哋嘅講法，即係等於話，交通費貴，政府就要幫你哋買私家車。哥仔，咁嘅諗法會唔會有啲問題？」「你哋唔贊成政府干預吖嘛，我知。不過，你哋知唔知我哋有幾慘？」<br>「慘？」世民終於按捺不住，「社會畀你哋有教育機會，家入大學容易過以前。你哋30歲未到，已經話政府要幫你哋上車？以前，邊度有人覺得政府有責任幫30歲未到嘅大學生上車？」「我哋讀大學，要畀學費o架！」阿光還擊。「讀大學當然要畀學費啦！又想食免費午餐？你哋知唔知，如果無政府資助，你哋根本畀唔起學費。納稅人資助你哋讀大學。你哋讀完，搵唔夠，又要納稅人資助你哋買樓？哥仔，請問，納稅人欠咗你哋乜嘢？」</p><p>怨官商勾結　大財團玩晒</p><p>「呢啲係社會公義！你淨係識得講納稅人，你有無諗下我哋？」「公義？你讀乜嘢書o架？公義，本來解釋，就係每個人得到自己應得嗰份。邊份係你應得？」面對這種歪理，世民佛都有火。<br>「香港官商勾結，乜都畀大財團玩晒，我哋邊有機會去攞返自己應得嗰份先？」阿光和一眾年輕人，面對任何問題，總有一個很方便的答案。<br>「無錯，香港有官商勾結，財團亦非常有影響力。不過，唔該你無鏡都搵盆水照吓！你又唔係做生意，學乜人講畀大財團玩晒？你如果係小型發展商、二線財團，或者做小生意，批發零售乜都好，你咁講，大家會同情你。唔該你，做好自己份工先。到咗有朝一日，你真係有條件講香港畀財閥玩晒嘅時候，你就唔會覺得上車置業要政府幫。」<br><br>利世民<br> http://hkliberty.wordpress.com </p></body></html>