<html><header><meta charset="utf-8"><title>馮仁昭四圍超--拒談Rosemary行蹤AnaR.：唔少Model誘人吸毒 - 馮仁昭</title></header><body><h1>馮仁昭四圍超--拒談Rosemary行蹤<br>AnaR.：唔少Model誘人吸毒 - 馮仁昭</h1><p>喺美國涉嫌藏毒同撞車後不顧而去搞到兩度被捕嘅Rosemary，原定聽日復工，但有傳佢自從扣上孖葉嘅相曝光後心情變得好差，取消晒所有工作。盛傳Rosemary前晚同噚日離港飛去法國避靜，引得大批記者喺機場守候，但就唔見Rosemary現身。噚日馮仁昭打電話畀鄧達智，想問吓Rosemary係咪已經離開咗香港，但一直冇回覆。</p><p>樂基兒：咁衰呀</p><p>身為Rosemary好友嘅AnaR.噚日同呂慧儀喺尖沙嘴出席遊戲機活動，Ana唔肯講有冇同老友聯絡：「我唔想答，呢啲係我同佢之間嘅私人問題。」AnaR.話向來唔知好友有吸毒習慣，就算食煙亦唔知，佢又話外國唔少Model會引誘人吸毒，但自己好清楚後果，所以一定會小心。<br>樂基兒噚日出席代言相機活動，對於有人暗示佢有不良習慣，佢就話：「咁衰呀！」<br>此外，曾經藏毒被捕嘅陳見飛噚晚出席中環活動，話對好友Rosemary涉藏毒覺得好驚訝：「人始終會出錯，佢都幫香港做好多慈善活動。」講到佢自己有前科，陳見飛話:「我知道自己係個好人，呢件事都過咗，屋企人都好支持我。」究竟仲有冇掂毒品？陳見飛好大反應咁話:「梗係冇啦。」</p></body></html>