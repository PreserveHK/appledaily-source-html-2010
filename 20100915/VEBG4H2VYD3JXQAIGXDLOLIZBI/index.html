<html><header><meta charset="utf-8"><title>忽然爆出持有5%麗新國際俠女徐楓真金白銀撐岳少 - 李華華</title></header><body><h1>忽然爆出持有5%麗新國際<br>俠女徐楓真金白銀撐岳少 - 李華華</h1><p>一個係麗新國際（191）大老闆林建岳、人稱岳少，一個係湯臣（258）女當家、拍過俠女所以有一代女俠美譽嘅徐楓姐姐，兩個睇落可能風馬牛不相及，但實際上呢，又可能係非常、極度有淵源！<br>徐楓姐姐同兩個寶貝仔湯子同、湯子嘉，上個禮拜三（8號）以湯臣名義增持咗116.9萬股麗新，平均每股作價0.66元，埋單都只係77萬蚊，對女俠嚟講當然係濕濕碎，但亦都係因為使咗呢77萬蚊，暴露咗原來佢地三仔乸之前揸嘅麗新，值成5200萬銀，家增持完，持股量就啱啱過咗5%，按例要披露，大家先知道女俠原來唔嘢小……<br>至於女俠點解會揀中麗新國際，根據華華同坐華華後面幾位駐將軍澳分析員推斷，理由應該有3個；第一，女俠同岳少N年前個紅顏知己聶小倩（sorry，係王祖賢至真！）係老友，當年小倩同岳少之間嗰啲咩情變或者情未變，女俠係代言人嚟o架，有幾friend應該唔使問啦！第二，岳少系內麗新發展（488）俾南豐老闆陳廷驊係咁掟貨，徐楓姐姐可能想發揮下俠女本色撐下老友。<br>而最後一個原因嘛，咪就係岳少一向同台灣女人好有緣囉！<br><br>李華華<br>mailto:LiWaWa@AppleDaily.com</p></body></html>