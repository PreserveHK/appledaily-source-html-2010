<html><header><meta charset="utf-8"><title>揀二手棍波車　唔鬆得</title></header><body><h1>揀二手棍波車　唔鬆得</h1><p>揸架棍波車，好多人會覺得你係異類。不過有啲嘢，你有偏見、唔肯去接觸，就唔會知道佢好處，就好似棍波車，人車合一般嘅操控樂趣，推住波棍嘅一刻先會領會。所以喺呢個自動波車嘅世界，二手棍波車依然有市場，你又會唔會都想做「異類」？<br><br>記者：趙慧敏<br>攝影：楊錦文</p><p>棍波車當然有佢獨特嘅好處，先會有班死硬派支持者。不過現時坊間除二手跑車有較多棍波選擇外，棍波版房車選擇相對較少，大昌行易手車部經理楊永康（Lawrence）表示，估計二手車市場中，棍波車佔有率不足半成，不過小眾並唔代表唔好，Lawrence就認為，棍波車其實好處唔少。除咗人所共知嘅駕駛樂趣，慳，係另一強項。首先維修便宜，機械波箱維修較為簡單，連工包料$2,000左右。而自動波箱往往由車廠自行研發，一般車房未必掌握維修技術，一輛廿萬左右嘅家庭車，換波箱便要3至4萬元。油費一樣有得慳，熟練駕駛棍波車，在適當轉數轉檔，耗油量一般會較自動波平宜1-2成。仲有，無電死火時可用人力推車，再行驅動，唔使周圍搵過江龍叉電咁狼狽。</p><p>05日產FairladyZ辣跑代表</p><p>要講棍波車，點少得跑車。呢部軟篷設計嘅FairladyZ，㩒個掣就變開篷車，加上擁有白光燈、橙色座椅搶眼過人。車櫳設備豪華，無論係咪鍾情開快車，坐喺度已經係享受。雖然已係05年車，但行咗兩萬公里都唔夠，個款更加一啲都無Out，玩多幾年都無問題。（b）</p><p>手數：0手<br>行車里數：19,495km<br>引擎：3,498cc<br>易手價：$288,000</p><p>03MiniCooper最啱初哥</p><p>銀色MiniCooper顏色夠晒大路，內櫳色彩配搭亦充滿活潑感。車仔細細，最啱想搵架棍波操吓手車嘅新牌仔。（b）</p><p>手數：2手<br>行車里數：43,688km<br>引擎：1,598cc<br>易手價：$95,000</p><p>06BMW130i辣味揭背</p><p>棍波車又點會淨係得跑車咁單調，好似BMW130i揭背車，白色車身，黑色胎軨，雖然唔係跑車都辣味十足。（b）</p><p>手數：2手<br>行車里數：34,388km<br>引擎：2,996cc<br>易手價：$258,000</p><p>09蓮花EliseS去年落地</p><p>蓮花EliseS去年落地，雖然只擁有1.8公升引擎，不過由於車身輕巧，爆發力依然勇猛。車櫳豪華設施唔多，但碳纖裝飾，配搭Racing用嘅快波棍，跑味十足。（a）</p><p>手數：0手<br>行車里數：1,952km<br>引擎：1,794cc<br>易手價：$399,000</p><p>09豐田Yaris慳上加慳</p><p>Yaris一向受家庭客歡迎，慳油係其賣點之一，加上係棍波，梗望你慳得更多。呢架車去年才落地，行車里數不足三千，車身新淨，簡直同新嘅一樣。（b）</p><p>手數：0手<br>行車里數：2,631km<br>引擎：1,299cc<br>易手價：$133,000</p><p>揀車知多啲</p><p>棍波車同自動波車結構有別，揀二手棍波車時都有竅門。</p><p>斜路起步試離合器</p><p>試棍波車最好在斜路起步測試，如斜路鬆開離合器後感到開車無力，表示離合器可能受損。</p><p>檢查離合器油壓</p><p>棍波嘅原理係引擎動力經引擎飛輪傳至離合器再傳至波箱，當中分離軸承會令離合器和飛輪分離與接觸，油壓會影響分離軸承嘅操作，所以要保持適當油壓，驗車時要揭開頭冚檢查油泵水平。</p><p>防波棍損蝕</p><p>轉波時如發現波棍太鬆（即毋須用力便可擺動），就可能係波棍底部杯士損蝕，會造成入錯波嘅情況。</p><p>查詢：<br>a.R-ProShop（28770810）<br>b.大昌行易手車（22621118）</p></body></html>