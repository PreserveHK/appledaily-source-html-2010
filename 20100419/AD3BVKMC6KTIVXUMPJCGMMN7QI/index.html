<html><header><meta charset="utf-8"><title>奧馬勝嫁女 - 左丁山</title></header><body><h1>奧馬勝嫁女 - 左丁山</h1><p>老友奧馬勝（MatthewOram）嫁女，四月九日中午在堅道天主教總堂行禮，晚上在深灣遊艇會擺酒，好不高興。奧馬勝係紐西蘭名門大族之後，但自細在英國讀書，於劍橋大學讀歷史，於是成為英國人，成個英國紳士款。左丁山識得英美商界人士不少，但講英文有奧馬勝咁有文采，可以隨時引經據典嘅，只識得佢一位，見到佢就有「生子當如孫仲謀」之嘆，覺得大學生當如是也。好彩，唔係個個劍橋校友都可以出口成文嘅啫，否則我哋呢啲本地薑就要自慚形穢嘅咯。<br>奧馬勝娶菲律賓妻子，女兒Natalaya在香港出世，得東方西方之長，成個大美人，讀完CIS小學就到英國讀寄宿學校，然後入劍橋修讀西班牙、意大利文學。讀讀吓，覺得但丁神曲雖然百讀不厭，但畢業後如何搵工？於是轉攻法律，而今已是大律師，嫁給劍橋同學Andrew，令奧馬勝開心到飛起。<br>奧馬勝安排我哋幾位愛馬之人坐在一圍枱，我哋首先恭喜L官搵到繼任人，就快「無官一身輕」，可以自由自在咁回歸佢喜愛嘅嗜好─跑馬與養馬！L官最怕講政治或聽政治八卦，我哋呢晚專門同佢講馬，啱晒喇，對跑馬興趣冇咁大之鄭大班亦唯有照聽可也。<br>吃過頭盤，司儀請外父致辭，我哋以為聽五分鐘就會繼續食，點知奧馬勝上台後越講越興奮，由個女出生嗰分鐘講起，中間引經據典，講愛情真諦，講紐西蘭欖球，由莎士比亞至米爾頓《失樂園》，好似給賓客上一課英國文學或是一位莎劇演員在台上朗誦台詞，直情係一場「棟篤騷」，夠晒精彩，後來睇吓個鐘，吓，奧馬勝講咗起碼四十五分鐘，怕會創下外父在婚宴上講話最長紀錄！鄭大班相當稱讚之餘，話要考慮在數碼電台啟播之日，請奧馬勝主持一個英文「談文論藝講馬」嘅一人脫口騷節目，夠晒高格調喇啩。咁又係，左丁山跟奧馬勝學曉點樣睇馬匹血統，兼且學埋"Ahorse!Ahorse!Mykingdomforahorse!"之典故（莎士比亞《李察三世》ActⅤ，SceneⅣ），連英文都進步埋。新郎與新娘結婚後決定以香港為家，奧馬勝亦自英國回流，以後左丁山有更多機會向佢請教咯。
</p></body></html>