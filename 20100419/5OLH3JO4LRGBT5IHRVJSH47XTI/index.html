<html><header><meta charset="utf-8"><title>馮仁昭四圍超預告陀B食營養餐　蔡少芬怕大籮柚難着迷你裙 - 馮仁昭</title></header><body><h1>馮仁昭四圍超<br>預告陀B食營養餐　蔡少芬怕大籮柚難着迷你裙 - 馮仁昭</h1><p>無綫新劇《飛女正傳》今晚首播，噚日成班演員喺奧海城舉行宣傳活動，出席的包括有蔡少芬（Ada）、朱慧敏、黃德斌以及曹永廉等，男主角陳豪因為有嘢做就未有出現。<br>Ada以劇中嘅大籮柚造型現身，佢喺活動上仲舉起一個道具啞鈴，而其他男演員就要着上一條「大籮柚」嘅短褲，模仿Ada嘅造型，鬼咁搞笑。</p><p>想似Kelly做靚媽</p><p>靚女變醜人，Ada話要以呢個肥身形示人都好辛苦，一來要着好多衫，又熱又焗，佢仲講笑話最唔開心係遮掩咗佢美好嘅身段喎！Ada話：「人哋keep得咁弗，諗住有得露吓，點知又要人哋扮肥。」一向身形甚弗嘅Ada話就算他日生BB，都唔會畀自己變成一個肥師奶，仲話：「家有孕婦營養餐，肥晒落BB度，我希望生完可以好似陳慧琳咁着迷你裙。雖然我姓張，但我一定唔會變張師奶。」Ada又強調自己身材唔係靠托，所有嘢都係真材實料。<br>另外今個月22號29歲生日嘅朱慧敏，話希望搵到男朋友，不過佢都怕好多人標籤咗港姐嘅夢想係嫁入豪門呢種眼光喎！</p></body></html>