<html><header><meta charset="utf-8"><title>G-Shock三防功能　植入相機G1</title></header><body><h1>G-Shock三防功能　植入相機G1</h1><p>Casio嘅G-Shock潮爆手錶界，最近更將G-Shock手錶嘅理念轉化成相機，推出新系列EXILIMG，外形激薄嘅EX-G1，同時更有防水、防撞同耐冷三大特性，最啱全天候級攝影玩家！再加上影人特別靚嘅美顏模式及趣味拍攝功能，不過佢一啲都唔沙塵，$2,780有得玩！<br><br>記者：許福合<br>攝影：王文忠<br>Model：Suki@PureModels</p><p>機身堅挺</p><p>G-Shock手錶賣相同實用性兼備，EXILIMGEX-G1一樣有個型仔Look，紅、黑兩種機身，咪睇佢機身咁單薄，只有19.9mm，但防撞性不錯，2.13米落地都無問題，確保用家唔覺意跣手都唔會跌壞機。機身夠堅外，亦落得水，防水性達IPX8級，保證水深3米內玩足60分鐘，加上零下10度耐冷操作，應付全天候環境。值得一提係潛望鏡式鏡頭，3倍光學變焦，連鏡面都有防撞同防水處理，鏡頭蓋都慳番。</p><p>漂白美顏</p><p>以前一聽防水防撞嘅相機，首個印象係賣相差啲，EX-G1就唔同了，外形真係幾得，而且操作手感唔錯，反應速度亦快，基本上按下快門，就有得睇Preview，唔覺點窒，最值得一讚閃燈控制相當好，夾落張相好自然，再加上有柔閃光模式，唔怕影爆晒喇！拍攝模式方面，就內置多種玩法，例如Casio必備嘅BestShot，人臉辨識自然唔少得，最值得玩嘅係美顏模式，執樣能力強，眼袋、色斑唔見晒，又滑又白，小心影完唔認得自己喎！</p><p>Profile</p><p>感光片：1,239萬像素CCD<br>影片：AVI、MotionJPEG<br>記憶：4GBmicroSD（機身內置35.7MB）<br>體積：103.5×64.2×19.9mm<br>屏幕：2.5吋　重量：154g（連電池）<br>查詢：捷成洋行（29262300）</p></body></html>