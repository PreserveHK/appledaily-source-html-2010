<html><header><meta charset="utf-8"><title>賓架代溝 - 左丁山</title></header><body><h1>賓架代溝 - 左丁山</h1><p>賓架Ｈ請傳媒朋友吃飯，傾吓社會近況，大家梗係問吓財經問題，聽吓大賓架嘅意見啦，賓架Ｈ話香港銀行大勢就是銀行水浸，貸存比率甚低，銀行有錢借不出，買美國國庫債券或金管局票據，利率幾近乎零，故此大家鬥搶按揭生意，佢嘅意見就係按揭貸款太低，在兩厘以下，扣除資金成本、回贈、撥備、燈油火蠟以後，好難有利可圖，只係聊勝於無而已。<br>最近成日講內地人來港買樓，賓架Ｈ點睇？佢指出，根據市場消息，西九、貝沙灣豪宅好好賣，但按揭生意少，因為大凡內地人入市買樓，佢哋未必要借錢，即使要借，按揭成數都好低，故此西九、貝沙灣豪宅買賣，幫唔到銀行幾多。<br>按揭係長期貸款，要睇長線，利潤回報一時之間難以定奪。賓架Ｈ話自去年下半年後，企業銀行業務唔錯，零售銀行業務逐漸恢復舊觀，銀行今年會加強招聘數百人，其中約三十人係trainee。咦，大學生出路應該唔錯噃，咁講法，銀行界會大舉招聘爭人才嘅啫。究竟起薪有幾多人工？賓架Ｈ話：「如果請trainee，我哋畀嘅月薪會係一萬幾，將近兩萬啦，有競爭力嘅，不過競爭好激烈，全球分行以同一標準，同一測驗嚟篩選畢業生，希望全世界都請到同一水平嘅學生。」香港學生爭唔爭得到呀？賓架Ｈ透露，據過往經驗，香港學生可以拿到本地名額一半，其餘一半會係內地生及回流生。篩選過程中，以香港學生較為不着意，表現不如內地生咁積極，大抵呢一代香港人已有足夠溫飽，冇咁「餓」，反而內地生更願意去「砌」，唔會揀擇往甚麼國家受訓。賓架Ｈ嘆一句：「唔知點解，香港學生唔係幾鍾意被派往外國，最鍾意留在香港不動。但我哋請trainee，兩年後要升佢哋，要周圍調派，如果佢哋只願在香港工作，難搞啲喎！」此乃八十後與賓架Ｈ一代之不同，五十後嗰一代不能靠屋企，大學畢業就好恨搵工，好恨有機會到外國做事，在銀行爭做TCN（thirdcountrynational）爭崩頭，故此賓架Ｈ對八十後唔多願意被派往外地，究竟係乜嘢原因，甚為不解，此乃代溝也。
</p></body></html>