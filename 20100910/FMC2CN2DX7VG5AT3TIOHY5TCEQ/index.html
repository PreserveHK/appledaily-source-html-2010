<html><header><meta charset="utf-8"><title>Rosemary伯樂嘆後生貪玩鄧達智：都幾大劑</title></header><body><h1>Rosemary伯樂嘆後生貪玩<br>鄧達智：都幾大劑</h1><p>【模界醜聞之恩師心痛】Rosemary涉嫌藏毒兼引發交通意外不顧而去，設計師好友鄧達智昨日透露Rosemary原定出騷，但因赴LA而推job，不料出事。他表示擔心多於心痛，維護Rosemary指她本質不壞，希望事件令她醒覺。</p><p>當年Rosemary14歲出道，處女騷即為時裝設計師鄧達智（William）上陣，兩人更成為好友，時裝界前輩William多年來，無間斷搵Rosemary行騷。鄧達智昨日在圓方為Paul&amp;Joe時裝活動任搞手，原先都請了Rosemary出騷，夥拍林峯亮相宣傳，最後卻改為林莉配林峯。</p><p>「希望佢醒啲」</p><p>鄧達智說：「原先請Rosemary，後來佢話趕住去LA，話有musicproductionhouse搵佢，有啲發展傾，所以推咗，我就搵林莉頂替，如果佢接咗我個job，可能就唔會有事囉！」William早在96年已找Rosemary在文華夥拍當時得令的名模馬詩慧、翁為德行騷，多年知遇之情令兩人關係密切，他說：「回想番，佢係當時最細嗰個，我係睇住佢大。」<br>可會對Rosemary失望？鄧達智說：「家好多後生仔，玩開就忘記咗自己處身喺危險嘅情況，佢今次交通失事同俾差人查牌，都幾大劑，不過其實有啲仲大鑊，好似KateMoss、NaomiCampbell咁。」心痛Rosemary闖禍？他說：「擔心多過心痛！以家啲o靚仔o靚女嚟講，其實佢算係檢點，係一個表裏一樣嘅人，唔係特別差，希望佢唔好有下次，希望佢醒啲啦。」鄧達智繼續為Rosemary講好話，指她工作好交帶，從冇失場，他說：「我對佢有信心，希望除咗工作，未來佢喺生活上一樣可以做到100分。」</p><p>林莉聞訊震驚</p><p>同場林莉對Rosemary出事表示震驚，曾和Rosemary在美國工作的她說：「佢個人好靜，好nice，似鍾意返屋企煮飯仔嘅人，feel唔到佢係咁。」<br>採訪、攝影：張俊銘</p><p>全城熱話--關楚耀：影響社會風氣</p><p>Rosemary在美涉藏毒及撞車不顧而去被捕，娛圈毒風再起，旋即成為昨日的娛圈熱話。</p><p>去年初在日本藏毒被捕的關楚耀：「其實件事之後，一直覺得有啲嘢放唔開，所以無時無刻提醒自己做嘢最穩陣。發生呢啲事的確影響整個社會，好多風氣影響咗，不過最重要係點樣面對自己。」<br><br>前夫郭子輝曾被指有不良嗜好的陳嘉容：「好突然，唔知應該點幫手，食呢啲嘢好唔啱。」<br><br>馬詩慧：同佢工作時冇異樣，可能玩時個人open，亂咗性好難講，但佢唔係一個壞女仔。吸毒只係一段時間快感，咁做好可惜。<br><br>楊崢：Rosemary好叻好聰明，我覺得佢今次係一時衝動，處理得唔好，總之犯法嘅事係唔啱，希望佢吉人天相。</p><p>莊思敏：好surprise，佢個人幾好，家香港有好多地方唔食得煙，我知佢想連煙都戒埋。Rosemary件事我唔清楚，又唔知啲藥係咪佢。<br><br>戴妮廷：我一星期前打過畀Rosemary，今次可能係壞朋友帶壞佢，咁啱撞車又俾人發現，好唔好彩。所有人都會犯錯，應該畀機會佢，唔值得日日懲罰佢。<br><br>黃秋生：美國人識你係乜水，呢啲情況相信罰幾千蚊保釋就得，啲嘢都唔知係咪佢。接觸毒品梗係唔啱，遲啲香港連香煙都被列為毒品。<br><br>曹格：乜嘢工作都有壓力，每個人都有低潮，無論如何毒品都係唔掂得，我就從來都唔掂，係朋友都知我對呢啲好反感。</p><p>毒海藝人</p><p>年份：02年6月<br>藝人：蘇永康<br>在台灣工作時，與安雅等友人到夜店消遣，被警方發現身上攜有「搖頭丸」，二人的尿液被驗出呈陽性反應。蘇永康遭台灣當局判勒戒11天後提早獲釋，安雅則被判勒戒10日。</p><p>年份：02年12月<br>藝人：杜德偉<br>在跑馬地夜店消遣遇警方查牌，在其身上搜出大麻，裁定藏毒，罰款4,000元及留案底。<br><br>年份：04年4月<br>藝人：周永恒<br>在觀塘寓所大廈外被警方毒品調查科截查拘捕，在身上搜出20粒懷疑「5仔」毒品，被判感化18個月。<br><br>年份：04年6月<br>藝人：吳浩康<br>在尖沙嘴柯士甸道被警方查問期間，在身上發現藏有1.2克可卡因粉末，被判罰款5,000元及留案底。</p><p>年份：09年2月<br>藝人：關楚耀、衞詩<br>兩人在日本東京旅行，被警方發現身上藏有大麻，關楚耀被關押在葛飾區東京拘置所，至第33日才獲釋返港；衞詩被囚60日後受審，被判入獄兩年，緩刑三年。<br><br>資料來源：《蘋果》資料室</p></body></html>