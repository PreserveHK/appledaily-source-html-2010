<html><header><meta charset="utf-8"><title>8速Turbo引發獸性　X5飛砂風中轉</title></header><body><h1>8速Turbo引發獸性　X5飛砂風中轉</h1><p>寶馬X5全球已賣出過百萬部，絕對是王牌車系，最新2011Facelifted版，不只變面小改款這麼簡單，更提升至雙渦流引擎同8速波箱，老實不客氣走入大片砂地玩Rally，狂踩水氹兼劈砂，左右S形狂扭軚，依然好力又咬地，證明X5可以好癲喪，只是香港人玩得太斯文啫！<br><br>記者：徐影龍<br>攝影：陳盛臣<br>Model：Vanessa</p><p>加Turbo更好爆</p><p>2011全新版X5，未睇改款加Function，先吸引到我的是性能大飆升。X系列有幾Powerful都好，咁靚的車在香港行，99%車主都錫住嚟揸，當城市四驅咁玩多過玩極限。今次實試新X5，就是要將其潛藏獸性引發出來，誓要將306匹Turbo狂野榨乾。</p><p>急停反應極佳</p><p>先入大清，來回5、6次，快踩急停反應好到不得了，直路爆飛加速根本感受不到TurboLag，全拜BMW最新TwinPowerTurbo技術所賜，雙渦流設計令增壓更順暢，比舊款X5更具爆炸力。波箱由6速改至8速Steptronic，單睇0-100km/h由8.1秒提升至6.8秒，就知呢架SAV比一般SUV，滲出更多「超跑」特質。</p><p>彈跳不易失控</p><p>戲肉是殺入砂地玩off-road，跑在高低差極大的凹凸爛地，新X5彈跳得來不會令人難受同失控，就算急速打圈，迴旋半徑亦比想像中細，越扭越有信心，毋須SportMode或升降懸掛，新X5已具有森林之王的霸氣。濺起漫天砂石再跳入闊大水氹，登時變成大泥鴨，相當好玩刺激。返到公司冲冲水又變回光亮如新，若然過份溺愛的話，實在浪費了X5的野性。</p><p>新iDrive玩埋尾門</p><p>洗完車變番靚仔，開始靜心慢慢欣賞新車變動。雙腎式鬼面罩及頭燈，跟舊款分別不大，最多改動係下方氣壩位，入風口範圍大幅加大，整個泵把設計刻意凸出，形成更具立體線條的車頭風格，令X5整體上更添霸氣。內櫳方面未有大幅改變，但豪華體貼設備有增無減，如升級至第二代iDrive操控系統，除音響、冷氣、泊車警示同行車資訊外，好多X6功能都有埋，最窩心是可掌控埋尾門，揭起幾高都可以調校，嬌小女士毋須跳起閂門，就算遇到低矮室內環境，都唔怕尾門升得太高而弄花。今次試車，已預裝第三排座椅Option，令X5變成七人車，雖屬DogSeat，但總算多一個選擇畀車主。</p><p>iDrive實用功能</p><p>BMWX5xDrive35i規格</p><p>引擎：2,979cc直六Turbo<br>馬力：306hp/5,800rpm<br>扭力：400Nm/1,200rpm<br>傳動：8速Steptronic+/-波箱<br>售價：$708,000<br>查詢：27145271（BMWHK）</p></body></html>