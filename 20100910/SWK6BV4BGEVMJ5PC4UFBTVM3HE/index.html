<html><header><meta charset="utf-8"><title>博彩商開盤　桑頓4賠5　鄭海泉1賠9中環在線：葛霖接班人有得賭 - 李華華</title></header><body><h1>博彩商開盤　桑頓4賠5　鄭海泉1賠9<br>中環在線：葛霖接班人有得賭 - 李華華</h1><p>自從滙控（005）主席葛霖話入閣，會喺今年底鬆人後，「誰是新主席」成為全球熱話，呢個話題，亦成為咗乜都賭一餐嘅大英帝國子民嘅最新賭盤！英國賠率公司paddypower就開出盤口，列咗16個佢哋認為有機會嘅、或者陪跑嘅繼任人名單，9月12日夜晚10點開始接受落注！</p><p>桑頓紀勤賠率叮噹馬頭</p><p>16個候選人入面，6個嚟自滙控董事局，大熱嘅繼續係約翰桑頓同埋紀勤，兩人嘅賠率分別係4賠5、4賠6，簡直係叮噹馬頭；而董事局入面唯一嘅黃皮膚「鄭大班」鄭海泉，都榜上有名，賠率係1賠9，唔係大冷門！<br>榜上唯一女將，係滙控獨立非執行董事SafraCatz，呢位仁姐來頭都唔小，早年喺美國大行DLJ做過，之後過檔甲骨文，佢嘅賠率係1賠12！<br>博冷門嘅就係依家嘅英國商務大臣VinceCable，之但係葛霖入閣噃，咁咪變咗互換人選，所以佢嘅賠率係最冷嘅，嫌錢腥不妨買佢囉！<br><br>李華華<br>mailto:LiWaWa@AppleDaily.com</p></body></html>