<html><header><meta charset="utf-8"><title>土耳其包不住　夜火熱</title></header><body><h1>土耳其包不住　夜火熱</h1><p>講起土耳其，你會聯想到甚麼？伊斯蘭教……女士由頭包到落腳……旅行齋睇風景無得玩？愚昧的小記出發前都係咁諗，擔心今次旅程實悶死，但原來土耳其文化一啲都唔保守，當地日夜生活比想像中精采。捧場！<br><br>記者：蕭漢祥<br>攝影：譚盈傑<br>鳴謝：土耳其航空、TempestTour、GRSCorporationLtd</p><p>日落博斯普魯斯海峽</p><p>導遊話伊斯坦堡遍佈清真寺，梗有一間喺左近，不過清真寺內裏設計大同小異，想一次過快速參觀，可以考慮到艾米諾努（Eminonu）的加拉達橋（GalataKoprusu）旁的遊船碼頭（BosphorusCruisesPier），坐觀光船遊覽各景點。博斯普魯斯海峽比維港更水深廣闊，很多大型郵輪在海上穿梭，這時候，如果有靚女相伴，陪我遊山玩水你話幾好呢！就在呢一刻，眼前出現兩位美少女，小記膽粗粗上前打招呼，傾兩句之後得悉美少女來自阿姆斯特丹，「一直都好喜歡伊斯坦堡的建築和生活，今次旅程純粹享受人生。」好！呢程船上之旅，就由小記陪兩位享受……一個鐘咁多啦！<br>觀光船分全程、半程及日落之旅，帶你沿博斯普魯斯海峽向北而上，全程則更會接近黑海。途中，會經過朵瑪巴切清真寺、朵瑪巴切皇宮，穿過博斯普魯斯大橋橋底，再欣賞到魯梅里碉堡等多個著名景點。奉勸各位要趁早登船，因為觀賞風景最佳位置的船邊座位，真係話咁快就滿。不過坐船內都無話唔好，有冷氣，船艙設計用上綠白色格仔地板、酒紅色梳化椅，散發着古典風味。</p><p>博斯普魯斯遊船碼頭：艾米諾努的加拉達橋旁邊<br><br>每位費用：全程$128/半程$77/日落之旅$103</p><p>美女夜陪下棋吸水煙</p><p>伊斯蘭世界係咪真係有夜生活？據導遊所講，土耳其人99%信奉伊斯蘭教，但他強調此伊斯蘭不同彼伊斯蘭。咦，即係點？他說雖然土耳其伊斯蘭女信徒，同樣都要包住個頭，但並非由頭包到落腳。80後的少女們更加走在潮流尖端，毫不吝嗇漂亮的外表和美好的身材。入夜後，小記膽粗粗走到有如尖沙嘴的塔克辛廣場（TaksimSquare），以電車路（伊斯提克拉爾路）為中心，兩旁都是食肆、酒吧、商店。走入最旺的小巷，各店職員就像漩渦般吸你入去，每間店不盡相同，但食的主要是pasta、土耳其小食，飲的是土耳其茶、咖啡及酒類，還有著名的土耳其水煙！很多年輕男女一邊吸水煙一邊下棋，就這樣歡度一夜，比想像中蒲得斯文。</p><p>Kafeka酒吧<br>地址：IstiklalCadKucukParmakkapiSk,No4Beyoglu,Istanbul</p><p>少年街頭舞火</p><p>要狂野嗎？同樣都喺塔克辛廣場一帶，有很多樓上disco，一到晚上就會開盡音樂，性感美女走出露台跳舞，只要走在街上無可能見唔到。Disco不會收取入場費，平日每杯啤酒盛惠二十多元，周末就貴一倍。雖然好想近距離觀摩露台美女全新演繹的土耳其舞步，但礙於團友們已飲飽食醉想休息，無理由小記單拖踩場，以一敵十……個美女咪弊！惟有鳴金收兵。不過，深夜時分街頭都有好多賣藝表演，當中最搏就係兩位少年街頭玩火，吸引五十多人圍觀，但玩咗唔夠10分鐘就被警察冚檔，咩火都無晒！</p><p>NightlifeinTurkey</p><p>溫馨提示：塔克辛廣場有如尖沙嘴，店舖大都做遊客生意。深夜時分，雖然街上不時有警員巡邏，遊人還是應該小心財物，更不應單獨行事！</p><p>TravelMemo
</p><p>持特區護照免簽證，BNO須簽證。土耳其領事館：25721331<br><br>土耳其航空由香港往伊斯坦堡來回機票$6,290起。土耳其航空： http://www.thy.com.hk </p><p><br>1土耳其新里拉兌5.12港元（文中已折算港元）<br><br>240V，兩圓腳插座</p><p>土耳其<br><br>伊斯坦堡<br><br>下周天晴，20-27℃</p></body></html>