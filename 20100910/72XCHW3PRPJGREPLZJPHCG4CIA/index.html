<html><header><meta charset="utf-8"><title>敏妮Talk：時令當造國策股 - 溫敏妮</title></header><body><h1>敏妮Talk：時令當造國策股 - 溫敏妮</h1><p>近排經過屋企附近嘅酒樓食肆，已經見到有黃油蟹上市。敏妮唔好海鮮，但就有個勁鍾意食蟹嘅死黨。炒股人提起「蟹」都唔多老利，敏妮之所以提起，只係想講「不時不食」。話說前兩日，有位睇開「港股王」（ http://stock.nextmedia.com）嘅經紀朋友講，睇報告王排名榜時，頭幾位分析員好耐都冇update，唔知點跟炒。 <br>大行報告有別於名家貼士，大行分析員唔係個個每日都出報告，咁啱某個sector、某家公司有新聞，或者roadshow見分析員投資者，先有相關報告出，否則要睇分析員會唔會心血來潮、福至心靈做推介。今年行新例，6月底或之後半年結，同12月底或之後年結，要喺兩個月內公佈業績，所以唔少6月半年結嘅公司，逼晒喺8月公佈中期業績，分析員趕住出報告。當你衝完一輪都會唞唞啦，呢個應該可以解釋點解有啲分析員，8月出完報告後，好一陣子冇出報告推介個股。</p><p>睇國策王　識得揀股</p><p>不過，呢期要搵炒股方向，唔睇報告王轉睇國策王仲有得着。遠嘅唔講，就呢個禮拜，首先係星期一慶祝特區成立30周年嘅深圳，入選成為國務院首批三網融合試點，睇分析創維（751）、TCL（1070）受惠，加上跟手公佈家電下鄉8月銷量大增，呢兩隻股又受惠齊齊升。國務院出咗有關促進企業兼併重組意見，呢個政策令到幾個板塊排隊炒，汽車股未炒完已經炒稀土。<br>正如股壇前輩話齋，炒股有唔同方法，但係一個方法好難鋪鋪贏，呢期國策推得郁個股，當然係「時令當造」。<br>順帶一提，最近敏妮Blog上載時有啲問題，噚晚整返先見到唔少朋友問有關5蚊佣經紀，敏妮已經喺Blog度回覆，自己留意嘞！<br><br>溫敏妮<br> http://wanmanli.com/blogs/ </p></body></html>