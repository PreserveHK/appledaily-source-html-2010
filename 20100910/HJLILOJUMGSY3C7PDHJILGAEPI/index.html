<html><header><meta charset="utf-8"><title>隔牆有耳：應該放入雪櫃嘅停車熄匙 - 李八方</title></header><body><h1>隔牆有耳：應該放入雪櫃嘅停車熄匙 - 李八方</h1><p>環境局局長邱騰華力推停車熄匙法例，繼7月底同立法會議員實地視察「焗桑拿」後，為免順得哥情失嫂意，上次睇完港九的士有幾翳焗，總不能棄新界的士不顧，噚日分別去咗九龍塘、大埔同沙田再睇一次。邱局長可能已練成心靜自然凉內功，即使噚日又俾司機點到陀陀轉，務必令政府屈服全面豁免職業司機停車唔使熄匙，局長都表現自若。</p><p>有的士竟熱到爆玻璃</p><p>話說邱局長同五個議員，噚日中午抵達大埔港鐵站的士站時，離遠已經見到幾十個職業司機舉起抗議標語，最矚目嘅一張黑色橫額嚟自全港的士反停車熄匙聯盟，寫住「還要犧牲幾多司機性命？」，在場司機代表一邊嗌口號話停車熄匙係惡法、要求邱局長落台，另一方面又邀請邱局長同議員一齊喺烈日當空下，為菲律賓旅遊巴脅持人質事件嘅遇難港人默哀三分鐘。冇錯，係三分鐘，邱局長同幾位議員都唔介意默哀同實地視察離題，企定定默哀。<br>未正式上車先熱身三分鐘，邱騰華正式坐上蒸籠咁熱、熄匙停低等客嘅的士兜圈，公民黨余若薇同佢坐埋同一架的士，當時車廂錄得溫度達到攝氏37度。有幾熱呢？八方見到一早上車坐喺前座、等局長上車嘅政府新聞處攝影師熱到成頭大汗，個樣已屆中暑邊緣。<br>邱騰華已經算執到好籌，其他議員試坐嘅的士，有啲司機位熱到攝氏40幾度！長毛坐嗰架的士仲誇張，兜圈唔夠10分鐘車程，返到的士站時，後面坐位車窗玻璃突然碎裂，熱到爆玻璃！兩次實地視察，熱到身水身汗，邱騰華表現仍然強硬，除咗同意在酷熱同暴雨警告生效時，可全面豁免停車熄匙外，巴士公司提出嘅上客前畀10分鐘豁免開定冷氣，就一步不讓，表明咁做違背立法原意，仲交番個波畀議員，話由議員定奪。</p><p>局長想將波交畀議員</p><p>不過，余若薇冇熱到儍咗，即時將個波交回局長，指政府有責任提出豁免意見，由議員再商議。官員、議員都唔願接波，可想而知停車熄匙豁免問題真係㷫到辣手，官員同議員都唔想做醜人，既然如此，不如局長將條例放入雪櫃攤凍，當冇事發生過，可能皆大歡喜喎！<br><br>mailto:pf_lee@appledaily.com</p></body></html>