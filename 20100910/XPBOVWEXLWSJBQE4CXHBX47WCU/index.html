<html><header><meta charset="utf-8"><title>消費blog：全日空廉航　460元東京飛大阪</title></header><body><h1>消費blog：全日空廉航　460元東京飛大阪</h1><p>小妹好多時去旅行都選擇搭廉航，雖然冇飛機餐，但價錢平成半咁滯，乜都抵番。最衰日本一直冇廉航，喺日本local遊，想慳要搭巴士。噚日小妹收到好消息，日本全日空（ANA）公佈同香港公司第一東方投資合作，推出日本首間廉航公司。發言人話，ANA廉航以大阪關西國際機場做基地，經營國際同國內短途航線，最快明年下半年啟航，先辦國內航線，票價會較正常航空公司平一半，翌年再辦日本飛中國嘅國際航線。暫未有計劃飛香港。</p><p>子彈火車三分一價錢</p><p>小妹收到消息話，新廉航營運初期最多會有10架飛機，其中一條航線係大阪東京對飛，單程票價只係5,000日圓（約港幣$460），係子彈火車三分一價錢；外國乘客再有極筍優惠。<br>有日本達人之稱嘅國際漫遊協會資深會員Frankie話，佢唔少朋友去東京都玩埋大阪，如果搭內陸機，單程平均20,000日圓（約港幣$1,800），勁貴；背囊友多數選擇坐通宵巴士，價錢5,000日圓，可以慳一晚房租，但都好鬼攰，「家一張夜巴價錢，可以搭飛機，勁抵」。<br>Frankie又話，ANA廉航國際先辦飛中國，唔飛香港都冇所謂（香港機場停泊費咁貴，機票費平極都有限），可以選擇經中國往返香港日本兩地，「家ANA已經有好多大陸航線，好多人先搭車或飛機到大陸，再轉機去日本，機票比直飛日本平好多，有咗廉航，相信仲平」。東瀛遊執行董事Steve都話，ANA成立廉航畀旅客多一個選擇，「東京飛北海道，有得揀梗係搭廉航啦」。<br><br>電郵：mailto:shoppingjing@appledaily.com</p></body></html>