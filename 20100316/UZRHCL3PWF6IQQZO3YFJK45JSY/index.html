<html><header><meta charset="utf-8"><title>高添強西邊Guide　永樂街係笞刑場</title></header><body><h1>高添強西邊Guide　永樂街係笞刑場</h1><p>大概受填鴨中史課所累，香港人對「香港史」竟不及「威遠行動」瞭若指掌。「鴉片戰爭落敗清廷按南京條約割讓香港。」講完。再問我港人以前生活、首個華人社區喺邊？可能連阿Sir都唔曉。本地歷史學家高添強主編新作《香港砵甸乍街以西》，話我知香港商業中心長期以來其實座落砵甸乍街以西地區。深度上環遊如進時光隧道，本土意識唔係齋喊「不遷不拆」。<br><br>記者：蔡俊業<br>攝影：梁細權、部份圖片由受訪者提供</p><p>Profile高添強（Tim）</p><p>香港史及香港歷史照片專家，前皇家亞洲學會香港分會幹事，著有《香港今昔》、《歸程熹願》等。</p><p>香港攝影調查遺過千史照<br></p><p>係呢，咁到底第一個華人社區喺邊？25年前仍未愛上香港歷史的高添強，卻也面對同一問題，「嗰陣我份工職責係要向外國傳媒介紹香港，佢哋會問文武廟幾時有、點解呢條叫文咸街，我差唔多無一條識答。但自問好鍾意歷史，本土史點解反而唔識？」<br>碰巧當時任職公司的地方有《皇家亞洲學會學報》，一看鍾情，「有好多香港地區研究同習俗，過去全沒接觸過，全部都係外國人寫。」當時這個學會神秘得連註冊會址也沒有，據資料顯示此會隸屬倫敦皇家亞洲學會，成立目的是促進西方對中國及其他亞洲各國的認識，香港分會於1847年創立，首任會長是港督戴維斯。至1974-1978年為香港進行攝影調查，由於當時政府計劃發展西區及半山，遂成為首兩個調查地區，由樓房建築到百姓生活統統被攝入鏡，共拍了二千多張相片。前人種樹，高添強因緣際會，獲該會的香港分會副會長冼玉儀託交相片底片，「佢知我愛攝影也愛香港史，將批相交託畀我，睇吓有咩可以做。」最終成就此書，書中刊出當中150張相片，從照片中，可找回逝去的舊香港。</p><p>舊照攝於1870年殖民初期，華人受不平等對待，若夜晚出街沒帶行街紙需要公開接受笞刑。現址約為永樂街的圓形廣場。</p><p>逛尋本土史昨VS今<br></p><p>今日，高添強便帶記者作深度上環遊，走訪代表華人商業發展的南北行區，位置就在文咸西街和永樂街一帶，是戰前全港最繁榮的心臟地帶，只是此段歷史遭人忽視，高添強：「1880年，九成香港稅收都是來自華人。」政商不離，再尋港人腳毛，必到從前華人的政治中心──東華醫院、文武廟、廣福義祠（俗稱百姓廟），以及一些鮮為人知的地點，如從前公開執行笞刑的「刑場」和城隍廟遺址等。部份現址跟黑白舊照一比，拼出了滄海桑田。</p><p>《香港砵甸乍街以西》的封面照攝於普慶坊62至72號。旁邊是堅巷，往上是堅道，是昔日華人和洋人生活地區的分界線。昔日樓房有罕見的環迴露台和花紋欄杆，為有錢華人而建；二十世紀初同盟會曾於此設招待所接待革命黨人。現為銀禧大廈。
</p><p>街訪有Say
</p><p>張祝珊男孫Raymond：「舊年喺展覽見到有兩張相影住堅尼地道婆婆祖屋，所以一早想認識阿Tim，希望知道更多香港歷史。」</p><p>太平山街寺廟幫工阿明：「逢借庫前呢度最旺，熱鬧過年卅晚！」</p></body></html>