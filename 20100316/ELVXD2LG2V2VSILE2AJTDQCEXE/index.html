<html><header><meta charset="utf-8"><title>三代PENE-PL1　9mm廣角超掂</title></header><body><h1>三代PENE-PL1　9mm廣角超掂</h1><p>OlympusPEN系賣個滿堂紅！食住呢條水，今個星期再推三代目E-PL1，今次改走入門路線，價錢再降一級，不過反而內置閃燈同手柄位，影起相嚟特別好揸；日本街頭實測，仲試埋佢支最新9-18mm廣角鏡，色標、無乜黑角、少變形，以後玩PEN唔使齋玩餅鏡喇!<br><br>記者：許福合<br>攝影：黃子偉</p><p>內置手動閃燈</p><p>日本CP+展覽中，OM都係其中一個主要參展商，主打當然係Micro4/3嘅PEN，而新機E-PL1展出後亦會緊接賣街。E-PL1同之前兩代Size分別不大，不過就無咗前作金屬外殼，換成常見硬膠機身，顏色就有白、黑同銀三色，銀版大眾化，黑色夠專業，而白色相信係最受歡迎嘅顏色！<br>機身值得一提係增設咗手柄位，相比於前作扁平嘅設計，手感好好多，另外機身更有埋內置閃燈，在稍為暗些嘅地方拍攝會方便得多，不過閃燈唔會自動打開，有需要時要手動彈出，但閃燈火力略為不足，最好在Menu設定內，預先加半級為佳。</p><p>SnapShot測試</p><p>9-18mm廣角鏡（1/320秒‧F9‧ISO200）<br>色彩鮮艷，四角只有輕微變形，廣角能力唔錯；影風景、建築物最啱。</p><p>柔和懷舊模式（1/80秒‧F4.0‧ISO200）<br>新增柔和懷舊，有與別不同嘅舊照片風味，比用黑白效果更正。</p><p>夜景（1/15秒‧F5.6‧ISO1600）<br>ISO1600上拍攝，相片唔算好滑淨，暗位粒粒頗多，不過畫質尚可接受。</p><p>柔和懷舊濾鏡</p><p>E-PL1雖然定位在入門級，不過仍然有電子觀景器連接頭，不過今次唔會包括在Kit裝內，而套裝亦只有一款選擇，就係跟支ED14-42mmF3.5-5.6L，算係幾標準嘅裝置。<br>講番相機規格，OM就話相片質素在每代PEN都有所提升，不過睇像素等數值其實分別不大。新手們記得用iAUTO內i-Enhance模式，只需按下OK鍵，就能簡單調校相機，如調整鮮艷度及景深等設定，優點係輔助操怍性質，而非修改相片嘅數據，效果自然更原汁原味！<br>而PEN最受歡迎嘅濾鏡功能，E-PL1就有6種，新加入柔和懷舊濾鏡，類似退色嘅懷舊相片加上柔化效果，幾好Feelo架，最正係呢啲效果可以加進攝錄影片中，咁就過癮好多。<br>另外，各位PEN迷更要注意，4月又會出多支Micro4/3廣角鏡M.ZUIKODIGITALED9-18mmF4.0-5.6，我哋亦有Sample可以試影，整體覺得色彩好濃，只有輕微變形，相比於一般廣角鏡，真係輕好多，值得推介。</p><p>Profile</p><p>感光元件：1,230萬像素LIVEMOS<br>記憶卡：SD/SDHC<br>對焦點：11區多重AF<br>連續拍攝：每秒3張<br>感光度：ISO200-3200<br>拍片：720p<br>屏幕：2.7"<br>體積：114.6×72.2×41.5mm<br>重量：296g<br>查詢：OLYMPUS（23762150）</p></body></html>