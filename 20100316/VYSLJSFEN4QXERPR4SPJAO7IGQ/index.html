<html><header><meta charset="utf-8"><title>口述歷史 - 左丁山</title></header><body><h1>口述歷史 - 左丁山</h1><p>S先生做好事，行好運，屬下名駒今季已經七歲，居然可以贏出一級賽，匹馬好似S先生咁，老而彌堅，越戰越勇，令馬迷拍爛手掌。<br>河內道凱悅酒店開幕有幾個月，昔日聲名遠播嘅Hugo's西餐廳再度營業，S先生請大家去試吓，吩咐左丁山搵幾位朋友一齊去傾吓偈。從尖沙嘴地鐵站加拿分道走出嚟，已見到龐然大物，「名鑄大廈」，但凱悅酒店在另一邊，我哋一時不察，兜咗個大圈先至搵到。呢個河內道重建項目落成，果然比以前嘅古舊樓宇整齊美麗得多，但已經見到唔少南亞裔坐在公共休憩地方，可能好快就變成另一個重慶大廈門口。<br>Hugo's大門熟口熟面，似曾相識，S先生話呢兩扇大門就是昔日彌敦道凱悅酒店Hugo's嘅大門，當年拆卸存倉，今日與舊客重逢，內裏裝修也與昔日差不多，只不過今天有陽光透窗而入，比以前光猛得多。<br>來此志不在吃，以傾談本土歷史為主。S先生就係戰後香港商場活字典，丁博士就係本土文物專家，教授L近年鑽研香江歷史，而廣播M就係新科中大比較歷史碩士，於是律師T與左丁山乖乖地坐喺度聽古仔。S先生話佢有捐過錢畀大學，資助研究本港歷史文化，教授L就話佢想展開一個口述歷史計劃，向老人長者做詳細訪問（會傾十幾個鐘頭），訪問對象越老越好，左丁山記得幾位馬壇前輩已經八十幾歲，佢哋對1945年以後嘅賽馬歷史如身歷其境，覺得真係事不宜遲，越快聯絡佢哋越好，又譬如六十年代蓬勃一時之假髮與塑膠花工業，今已無存，昔日老闆何在，已不可考，呢段香港工業歷史，點可以抹去呀。S先生話一九六七年新蒲崗大有街係假髮工廠雲集之地，六七年暴動在這裏開始，其中一位假髮大廠嘅老闆唐先生今年已一百歲。教授L聽到，連忙記下，只不過不知到何處可以搵到唐先生訪問，及佢是否願意接受訪問呢？教授L嘅口述香港歷史計劃仲未正式開始，還要「撲水」籌款，不過如果各位讀者家有一老，有1945-1970年代故事可講者，不妨通知一聲，彙集後可轉交教授L選擇。
</p></body></html>