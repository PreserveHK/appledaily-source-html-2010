<html><header><meta charset="utf-8"><title>敏妮Talk：畀錢買貼士 - 溫敏妮</title></header><body><h1>敏妮Talk：畀錢買貼士 - 溫敏妮</h1><p>新年長假期，敏妮同一班手帕交敍舊，有位好姊妹話：「敏妮，我好想投資股票，唔係話想賺大錢，只係想搵啲錢買到層樓。家陣啲樓價，如果只係靠儲蓄，恐怕有排都唔使旨意『上車』。」呢位好姊妹近年已經聽敏妮意見月供股票，但由於短期想有較大回報置業，所以佢寧願承擔較高風險，作中短線嘅股票投資。<br>希望藉炒股票贏錢買樓，有人附和、有人話佢不切實際兼有點妄想。其實理財最緊要有清晰目標，呢位姊妹已經有啦！跟住就係用乜嘢方法同點實行。佢揀咗投資股票呢個方法，問題反而係點樣實行。<br>透過基金經理投資股票係方法，但基金收費高，好容易蠶食回報。所以最好自己學懂如何投資。對於新手嚟講，學炒股難免要交啲「學費」。上市股票咁多，要揀值得投資嘅股票，敏妮爸爸嘅方法係集中炒賣一兩隻藍籌股，掌握股票升跌嘅節奏炒波幅。</p><p>「港股王」月費$138</p><p>坊間好多股票貼士，都可以提供一啲投資方向，但跟唔跟炒？係咪個個畀嘅貼士都跟得過？真係見仁見智！長期唔中就唔會有人搵佢貼股，偶然中吓，分分鐘贏咗唔夠補番輸嗰啲。<br>如果話市儈嘅敏妮冇聽貼士炒股，講你都唔信，但敏妮會揀貼士聽，有啲股評人，唔輕易畀貼士，因為畀錯咗會影響佢哋嘅名聲，畀得嘅貼士，可能有「差池」，但值博率高。<br>好姊妹話：「敏妮，你就話成日聽到貼士啫，散戶邊收到咁多貼士？」最近蘋果財經推出「港股王」服務，賣點係有5個名家貼股，其中有幾個，敏妮都係跟佢貼士搵炒股方向。不過，同坊間股票貼士唔同，「港股王」要畀錢先收到貼士。一個月138蚊，值唔值又係見仁見智，但呢個世界冇免費午餐，收得錢畀貼士，相信點都有啲料到。<br>溫敏妮</p></body></html>