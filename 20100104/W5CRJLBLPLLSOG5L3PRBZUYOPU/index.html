<html><header><meta charset="utf-8"><title>後園私泉蜜泡　越浸越滑</title></header><body><h1>後園私泉蜜泡　越浸越滑</h1><p>密謀一個浪漫遊，玩足兩日，預算千零蚊，最緊要係酒店有主題特色，房間夠大夠舒服，kingsize床任碌，方便隨時發動枕頭戰，還有特別的設施增加情趣，我的甜蜜計劃一定得米！「快啲執嘢即刻出發！」「去邊？」「去『泰國』浸溫泉！」<br><br>記者、攝影：尹中午<br>Model：KKYu@UniqueModels<br>鳴謝：康泰旅行社、清遠青旅、清新溫礦泉、保捷旅運</p><p>甜蜜坦蕩蕩</p><p>置身在泰式度假別墅中，唔講又點會知，這裏是離香港四個鐘車程的清遠！消費便宜一半，卻有泰國都浸唔到的溫礦泉！我住的泉谷泰式豪華別墅啱晒兩口子住，後園更有一個私家溫泉，大得夠二人游水！剝晒衫褲打開門口，就可以跳入池中，曬住太陽浸又得，睇住星星浸又得！我始終覺得，溫泉是要坦蕩蕩地浸才像樣！反正在私家別墅中，私密度高，何不一起大解放？將酒店預備好的玫瑰花瓣撒在池上，再來個浪漫鴛鴦浴，誰知道……她已攤在床上倒頭大睡，想不到，我的浪漫泡湯大計，最終真的泡湯收場……還未說，浸溫泉之餘，我們其實也可以在池邊的泰式凉亭上按摩、做Spa……</p><p>浸得又飲得</p><p>算了吧，反正酒店外的「河中溫泉」區，有68個不同溫度、大小的溫泉池，我一個人也可以浸個夠！這個度假區屬廣東十大溫泉之一，佔地差不多有五萬平方米，稱為河中溫泉，是因為泉眼藏於河中，每日有一萬多立方米的溫泉水自動湧出。泉水清純沒有硫磺味，屬於含鍶、偏硅酸的硫酸鈣泉，具治療作用，飲落肚都得。園內的東方園林設計，氣氛與泰式別墅截然不同，68個溫泉池水溫由10℃至60℃不等，浸到全身發燙，再轉浸10℃的冷池，嘩！凍到企唔穩，皮膚好像會結冰；再玩埋滑梯、按摩池和瀑布……皮膚真的滑咗好多！</p><p>清新溫礦泉旅遊度假區</p><p>地址：清遠市清新縣三坑鎮<br>門票：成人約$125、兒童約$62</p><p>走地雞少肥膏</p><p>礦泉水唔止令皮膚好，連清遠雞也受惠。要嚐清遠雞，最好是白切，在香港人食雞要全熟的今日，清遠仍然保持八成熟的傳統煮法，略見血色，但雞肉嫩滑，入口有彈性，越食越有雞味，最好是走地雞脂肪少，連雞皮食都唔覺肥膩！「我們的雞有120日大，周地放養，所以肉質好，這隻雞越老越好食o架！」師傅如是說。只得一味又怎會夠？用筷子做公投，豉油雞就榮登票王，還有青椒炒雞雜，新鮮無臊味，加上惹味葱油雞，又可以連吞幾碗白飯！</p><p>蟹膏撈飯</p><p>清遠的特產何止雞？還有大量豐富河鮮！像用泉水浸熟的鯇魚和掌心般大的河蟹，打開蟹蓋，入面盡是金黃色蟹膏，甘香豐腴，用來撈飯，惹味得很！小河蝦可連殼入口，味鮮又酥脆，令人食到唔停口！食完一餐又一餐，都是在溫泉區內食的清遠烏棕鵝最令我回味，牠是一種腳幼身肥，食穀和草的鵝，鵝味特濃，師傅以特製香醬煮，還將鵝肉碌扁，令肉質更鬆，與芋頭一齊食，一濃一淡配合得很！手掌咁大隻的鵝蛋，簡單地與葱花同煎，味道比雞蛋淡，但卻很鬆軟。</p><p>a.石潭貴香酒店<br>地址：清遠市清新縣石潭鎮舊107國道旁<br><br>b.醉好味<br>地址：清遠市清城區東城街<br><br>c.福滿樓酒家<br>地址：清遠市清新縣三坑鎮銀泉山莊一樓</p><p>果園買醉</p><p>不過，肚皮還未可以放鬆下來！去到清遠果園，整個山頭都是士多啤梨、西柚、愛情果和冬天才有的「反季節」芒果等，可以即摘即食，更有自種桑果釀酒，因果味濃，最啱女仔飲。冬天杭菊開花時，果園入口更是一片黃色杭菊花田。除此之外，還可以坐遊覽船，沿途欣賞有「小三峽」之稱的清遠小北江山。</p><p>RelaxinQingyuan</p><p>溫馨提示：由香港坐車至清遠車程約四個鐘，宜帶備頸枕上車瞓餐飽。</p><p>TravelMemo
</p><p>持有效回鄉證或卡均可。查詢：28533533（中國旅行社）<br><br>泉谷泰式豪華溫泉別墅/泉之屋日式別墅、清新溫礦泉度假區2天識嘆豪華團，每位$969起。查詢：21088888（康泰旅行社）<br><br>1元人民幣約兌1.13港元（文中價錢已折算港元）<br><br>220V，兩扁腳插座</p><p>中國清遠下周有雨，10-15℃</p></body></html>