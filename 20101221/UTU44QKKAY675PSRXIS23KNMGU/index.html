<html><header><meta charset="utf-8"><title>紅白藍　新手潮跑</title></header><body><h1>紅白藍　新手潮跑</h1><p>香港地揸車快極有限，尤其成日俾人話皮包鐵的電單車，揸得快的確危險。計我話，最緊要架電單車個樣夠煞食，出街搶盡收視經已有莫大滿足感！好似Honda最新到港的CBR250R，全新紅白藍造型的250小跑，潮味型格滿分，啱晒一眾貪型唔貪快的鐵騎新手。<br><br>記者：許維雅<br>攝影：梁細權<br>Model：Joanne</p><p>全球第一台　搶閘到港</p><p>Honda於10月尾時正式宣佈會推出一架全新款式的250級別電單車，上一代已於01年停產的CBR250RR，於2011年以全新面貌再次登場，改名為CBR250R，用「SportQuarterforOneWorld」作為口號，並由泰國及印度生產線負責製作以發行至全球，希望將一架全球合用的新小跑帶給車迷。<br>話咁快就已經火速到港，皆因香港代理可以搶閘攞到泰國出廠的第一部車讓車迷先睹為快。咁心急？當然係因為CBR250R的迴響甚大，約五萬元的相宜售價，加上紅白藍的跑車造型十分搶眼煞食，兩側一大塊白色海鷗形啡呤，再有紅色箭嘴形圖案點綴，生動有型。車廠更巧妙地以銀底藍色車頭及汽缸配襯，色系配合方面帶來頗大新鮮感，加上充滿跑味的簡約流線型車架，不算車迷的我亦有刮目相看的感覺，覺得呢部小跑甚有潮味。</p><p>同級首架有ABS系統</p><p>以強調電單車操控樂趣為宗旨的CBR250R，雖然它的250cc四衝水冷引擎只屬初階跑車級別，但車廠亦落足心思改良性能及操控的表現，例如引擎汽缸數目由四個減至一個，令扭力有所提升之餘，亦可減低油耗及車重，不過可能有人會嫌單缸行車的震動比較大，為咗針對呢個弱點，引擎加有平衡軸減低震動。加上尾避震採用Honda一公升級跑車沿用的UniPro-Link單筒避震，獨特設計的跑車Mounting令尾避震行程更良好。<br>供油方面，採用PGM-FI電噴系統，配合內置O囗感應器和催化裝置等排放系統，亦成功改善廢氣排放質素以至符合歐盟三期。<br>相比起同級對手Kawasaki的Ninja250R，車價雖然貴$3,000，但CBR250R勝在配備CombinedABS聯動及防鎖死系統，屬250級別中首架原裝加上ABS的跑車，安全度大大提升，令電單車新手試玩跑車都倍覺安心，且速度唔算太快、騎姿亦不用似華Dee咁趴住揸車咁辛苦，的確係新手的不錯入門。</p><p>大家請放心，呢個香港區旗拉花唔係原裝的，只係CBR250R早前被選為香港代表隊參戰2010年亞洲國家盃的落場戰車，車身因此貼上了區旗。</p><p>HondaCBR250R規格</p><p>引擎：249.4cc四衝水冷DOHC單汽缸<br>馬力：26.4ps/8,500rpm<br>扭力：2.34kg-m/7,000rpm<br>傳動：濕式多片六前速鏈傳動<br>售價：普通版$49,800/ABS版$53,800<br>查詢：27622777（燦基電單車）</p></body></html>