<html><header><meta charset="utf-8"><title>籲樂壇團結馮仁昭四圍超：陳慧琳憂港台頒獎禮多空凳 - 馮仁昭</title></header><body><h1>籲樂壇團結<br>馮仁昭四圍超：陳慧琳憂港台頒獎禮多空凳 - 馮仁昭</h1><p>天氣稍為回暖，陳慧琳（Kelly）噚日就以一身紅噹噹嘅春裝現身中環，為美心快餐店擔任剪綵嘉賓，兼品嚐店內著名美食。為答謝Kelly支持，大會捐贈咗15萬畀「陳慧琳兒童助學基金」。Kelly講笑話應該早幾年就同集團合作，咁就可以有更多學童受惠。<br>日前Kelly客串新戲《大鬧天宮》一日飾演觀音，有傳佢收咗100萬片酬，不過Kelly善心爆棚，將全數片酬撥捐自己嘅助學基金。講到片酬比復出嘅張栢芝仲高，Kelly話：「我冇留意市價，如果一日100萬，我諗我會日日拍戲。」</p><p>久未現身無綫</p><p>講到四大唱片公司同無綫就版稅問題破冰，身為四大之一環球唱片一分子嘅Kelly覺得係好事，佢話成年幾冇上過無綫。至於歌手除咗無綫外，仲可以隨意亮相其他電視台，Kelly話：「梗係好事，不過其他電視台似乎冇乜音樂節目。」<br>另外，英皇同東亞會齊齊杯葛港台頒獎禮，Kelly即刻問無綫會唔會播，如果真係播，但又唔出得四大嘅歌手，英皇同東亞歌手又冇去，咁成個畫面咪只得吉鏡同空凳？Kelly始終都係嗰句：「各個台唔應該再個個自己玩就得，唔好再有爭拗，團結一起唔搞政治先至幫到個樂壇。」</p></body></html>