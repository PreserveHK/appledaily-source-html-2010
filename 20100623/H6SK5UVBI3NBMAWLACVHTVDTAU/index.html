<html><header><meta charset="utf-8"><title>黃宗澤認MV抄襲「希望大家多體諒」</title></header><body><h1>黃宗澤認MV抄襲<br>「希望大家多體諒」</h1><p>娛圈抄風橫行，黃宗澤也變身山寨版ChrisBrown，將美國rap歌手ChrisBrown舊作《WithYou》的MV概念搬到其新歌《越過高山越過谷》MV中，兩曲俱玩一人街舞及香車美人。黃宗澤昨卻自嘲拍攝當日以即食填鴨式學舞，「同ChrisBrown啲舞冇得比」！</p><p>黃宗澤（Bosco）近日推出新碟，當中由東亞唱片為他拍攝的《越過高山越過谷》MV，竟跟ChrisBrown兩年前舊MV《WithYou》如出一轍。<br>《WithYou》及《越》曲的MV俱主打一人街舞，主角入夜後於街頭邊跳邊唱，又有香車美人的畫面，最後俊男美女相遇撻着。MV中Bosco跣住跳、360度轉身及moonwalk等舞技，雖然激似ChrisBrown的MV，不過相比下Bosco的舞姿及MV拍攝質素，與《WithYou》難免蚊髀同牛髀。</p><p>「拍攝手法同概念似」</p><p>Bosco昨直認確曾參考過《WithYou》的MV，他在電話中說：「導演有講MV嘅concept似，但古仔唔同，係拍攝手法同概念似。」對於被指抄襲，Bosco笑說：「同ChrisBrown啲舞冇得比啦，我拍嗰日係即食填鴨式，6個鐘即學即跳兼拍晒。香港地10樣嘢有9樣半都俾人話抄，但香港市場多限制，就算原創好好，都未必有budget支持。雖然抄concept唔係啱，都希望香港人撐番香港人，希望大家多啲體諒啦。」<br>採訪：丁寧</p></body></html>