<html><header><meta charset="utf-8"><title>1系Coupe　輕嘗156匹小跑</title></header><body><h1>1系Coupe　輕嘗156匹小跑</h1><p>BMW旗下嘅1系，本來攻打揭背細車市場，但近年變種新款越出越多，由開篷、五門揭背到雙門Coupe都有。新到嘅120iACoupe，香檳金色流線外殼，暢遊藍天白雲下，毋須瘋狂馬力，少少哋踩住156匹，已足夠你陶醉於天地之間。<br><br>記者、攝影：徐影龍<br>Model：Kinki@PureModels</p><p>誘惑香檳色調</p><p>論同門轎跑，我夠知135iA無敵，但於我呢類中產以下嘅打工一族，入場費太高喇，而對同門揭背車又唔多啱Feel，120iA可以話係投身BMW最佳門檻。唔計名牌效應，齋睇BMW個家族車款，以及曲折骨線，極有135iA嘅吸引力，加上近似香檳色般嘅車身噴漆，已勝過一街都係嘅「黑白銀」，遊車河時心情都舒暢啲。120iA引擎輸出係低啲，但156匹喺香港已經夠揸有突，最緊要車價抵玩，以31萬多啲就買到架寶馬四座、尾轆轎跑計，唔好話同大哥135iA比，就算其他廠牌，亦已經揮低好多同級車款，對打工仔都唔算係一種大負擔。</p><p>頭段柔順中尾段發力</p><p>大清來回實地試揸一輪，軚感及路面感的確好Firm好清晰，直路起圍或者唔及一眾行直六偈嘅1系，不過頭段加速都幾線性，好順咁上到4、5波，對飛仔車抗拒人士一定啱Feel。去到中尾段已超越2,000cc表現，一般揸法根本毋須再狠踩油門，就算上斜一樣柔順有力，Fit晒代步、遊車河。馬力嘅嘢，唔使下下都以135iA嚟做指標嘅，156匹「淺嘗」一下速度感已經好夠，真係要爆嘅，亦可啪落SportMode或玩+/-波都得。最重要係BMW出名操控好，過彎時有着1系靈活特性，相信連女仔都輕鬆舞得掂。<br>車款靚仔、馬力足夠，內櫳亦一絲不苟，金屬襯皮充滿豪華美感，唔會有一般入門車嘅膠感弊病。雙門車款上落後座係麻煩啲，好在尾排空間尚算OK，最緊要唔頂頭，全車四個人都坐得舒舒服服。</p><p>BMW120iACoupe規格</p><p>引擎：1,995cc直四<br>馬力：156hp/6,400rpm<br>扭力：210Nm/3,600rpm<br>傳動：6速Steptronic+/-波箱<br>售價：$319,000<br>查詢：BMWHK（27145271）</p></body></html>