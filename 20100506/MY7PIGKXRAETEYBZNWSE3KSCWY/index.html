<html><header><meta charset="utf-8"><title>利字當頭：炒家 - 利世民</title></header><body><h1>利字當頭：炒家 - 利世民</h1><p>「大陸人炒到香港啲樓貴晒，政府要認真考慮，終止咗個投資移民計劃。」表姐Amy是中環上班族，也是業主，她擔心的不是上車問題，「有朝一日，佢哋一齊將手上嘅貨放售，香港仲唔畀佢哋玩殘？」</p><p>投資移民資金3成買樓</p><p>「冇幾耐前，政府公佈，由03年到家陣，投資移民吸引到470億，當中得三成，即係141億左右係樓，好難炒得起個市。」世民有數字在手，才有點把握，畢竟中環OL是智商最高的一群。<br>「咁仲死，即係話入嚟炒樓嘅資金，連綁死七年嘅限制都冇，隨時走得人。」說到底，原來Amy是擔心自己的身家。「咁投資嘅嘢，向來都係自由買賣，想幾時走就幾時走。有買，自然有賣，咁個交易先至可以完成。有邊個講得實，自己次次撈底摸頂？唔係過得一年半載，都唔知自己係早咗走，定係搵人接火棒。」世民多年投資經驗，市場沒有長勝將軍，買賣，大家都是估估吓。<br>「我最擔心係，好似我細佬、你表弟，佢日日鬼殺咁嘈，話如果再上唔到車，佢以後都買唔到。世民，你有炒股票，你都知，個市就快要見頂，就有一班盲頭烏蠅……」「哦，原來你驚個市爆。如果有朝一日，連班盲頭烏蠅都可以不勞而獲，你就真係要驚。」</p><p>怕炒家撤走班錢返內地</p><p>「講開又講，大陸打擊炒樓會唔會累到香港。」Amy問。「有一個講法，就係話上面如果真係出現骨牌效應，可能有炒家要班錢上去救。不過又有人話，上面越打壓得厲害，就越多錢倒落嚟。」「你即係乜都冇講過！」中環OL的耐性非常有限，「一句到尾，樓市係唔係仲有得升？」<br>「我用著名球評家嘅方法答你：個樓市唔升，跌嘅可能性就會增加；唔跌，升嘅可能性就會增加。仲有，根據監管當局指引，我要提醒你，槓桿投資前，請先了解產品結構，並衡量個人可承受風險，投資產品價格可跌可升，投資者可失去全部投資金額。」<br><br>利世民<br> http://hkliberty.wordpress.com </p></body></html>