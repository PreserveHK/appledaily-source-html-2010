<html><header><meta charset="utf-8"><title>PAJERO加料裝身　谷野性玩跑味</title></header><body><h1>PAJERO加料裝身　谷野性玩跑味</h1><p>要講經典四驅越野車，點會漏得三菱嘅Pajero，不過即使係王牌，睇得耐都悶悶哋，尤其喺香港開越野車，就梗係型格行先，所以Pajero都係時候要裝吓身。由2010年頂級版PajeroSuperExceed親身示範，車櫳豪華設施升級嘅Pajero，再配上裝身套件，即時增添粗獷味及霸氣。<br><br>記者：趙慧敏<br>攝影：梁細權<br>Model：Yu@PureModels</p><p>型仔配件上身</p><p>Pajero今次主要係喺外觀上大變身，如果你硬要講係換湯不換藥，都錯唔晒，不過當你見到變咗身嘅Pajero，就知道有時換湯不換藥都可以耳目一新。四驅車講究粗獷味，老實講，Pajero喺車型設計方面都已經做到足，車身寬闊令整個車型顯得強勁紮實，剛強味十足，再加Options，可以話係錦上添花。雖然Pajero出名車身又大又高，一身山頭霸王格局，但同樣可能令人產生笨重嘅感覺，裝身套件中嘅車尾頂置擾流器，令整個車型更趨流線，此外為排氣喉加上粗大喉套，亦同樣令車型更添跑格。有時睇車總不能過於粗枝大葉，否則你錯過很多精妙之處，唔信？睇埋車門個開關把手就知道。電鍍把手自然係例牌貨，難得係把手底托嘅豉油碟都係電鍍，咁至叫細心。不過呢次裝身行動，講型講格之餘，都有細心嘅一面。買得越野車，總係會希望一嘗上山下海嘅興奮，泥擋雨擋呢啲配件點少得？至於頂架，喺香港，使用率應該唔算高，但喺郊外，可以爬上去欣賞一下風景都幾爽，更何況買得越野車，唔少車主都諗住衝出香港啦，要去冒險，真係點少得佢。</p><p>粗獷豪華混合體</p><p>今次代理安排2010年頂級版PajeroSuperExceed演繹呢套變身配備，簡直絕配。呢個最豪版本，五門七座設計，除了配上全車真皮座椅、多聲道音響、17吋合金輪圈等，還要在車櫳配上桃木裝飾，展現粗獷與豪華嘅混合體。作為越野車，性能又豈能忽視，PajeroSuperExceed配備3.8公升V6引擎，擁有252匹馬力及34.5kgm扭力，而且與其他Pajero一樣，配備SS4-II四驅系統，有2H、4H、4HLc及4LLc四種行駛模式供選擇，其中4H模式最適用於濕滑路面，系統會自行調節前後車輪嘅扭力分佈，達至更佳抓地力。在崎嶇山路上可採用4HLc，4LLc為雪地模式，不過一般香港路面，採用2H模式已經足夠有餘。</p><p>規格</p><p>引擎：3.8公升V6<br>馬力：252ps/6,000rpm<br>扭力：34.5kg-m/2,750rpm<br>傳動：5前速加減自動波<br>售價：$479,900<br>全套裝身配件：$15,231<br>查詢：寰宇汽車（27211111）</p></body></html>