<html><header><meta charset="utf-8"><title>金像獎專輯：張經緯刀仔鋸金像大門</title></header><body><h1>金像獎專輯：張經緯刀仔鋸金像大門</h1><p>【明日舉行　第29屆金像獎之最佳電影】聖經記載大衞以一粒石頭擊倒巨人歌利亞。今屆香港電影金像獎的最佳電影提名中，也有似曾相識的一幕，就是在芸芸過千萬製作費的電影以外，原來有一部紀錄片《音樂人生》，製作費不過9萬之數，該片導演張經緯正有大衞的影子。　撰文：何永寧</p><p>今年香港電影金像獎最佳電影提名中，唯一一部也是有史以來第一部，以紀錄片入圍的《音樂人生》，前後經歷六年製作，製作費不過9萬元。相對同屆動輒過千萬製作費的電影，這個數字根本不夠他們一日的廣告開支，連導演杜琪峰也私下對相熟記者透露，這部是去年他看過最好的電影。《音》片大有大衞勇鬥巨人歌利亞之勢，且巨人更有四個之多。</p><p>攞獎唯一利籌資金</p><p>「富貴於我如浮雲」是既得利益者口爽爽講的風凉話。對於電影金像獎的候選人而言，除了少數如惠英紅般坦白，明言渴望拿獎外，其餘大部份就算內心多想，對外答案都是千篇一律不敢表白，只話「對於有份提名已經好開心，都唔奢望攞獎云云」等聽之無味棄之可惜的答案。<br>當然還有更少數如電影《音樂人生》的張經緯般，獎項不但如浮雲，更是想也沒有多花時間去想的身外物，在今屆金像獎中還獲提名最佳新晉導演的他日前接受訪問時說：「每次一部電影拍完就係完成，冇時間去想太多，因為已經係時候準備拍攝下一部。與其擔心有冇獎，我反而驚仲有冇人投資畀我拍戲。獎項對我唯一作用，可能如你所講希望可以吸引到更多人肯畀錢我拍片。」</p><p>愛紀錄片有邊緣味</p><p>雖然深愛電影，但張經緯仍有自己一套原則，就是不會投入自己金錢去拍戲，他說：「拍片係一項團隊嘅活動，有人會為咗拍電影不惜賣樓、傾家蕩產甚至借錢去拍。我都愛電影，但係只會拍有人投資嘅，你請人打燈、收音都要畀錢，冇可能拍人膊頭。」所以他的《音》片自從02年跟隨主人翁黃家正（KJ）到倫敦和捷克演出後，要到六年後的08年才能繼續拍下去，張經緯笑說：「當初係家正嘅音樂老師（羅乃新）放棄一齊去，將機位送咗畀我至可以成行。要到六年後我想拍番家正嘅題材，咁啱有基金肯投資9萬至完成到個拍攝。」<br>張經緯對紀錄片情有獨鍾，除了《音》片外，他所執導的《歌舞昇平》及正在籌備講述內地琵琶家的故事也屬這類片種，他說：「我鍾意拍一啲邊緣嘅故事，紀錄片相對電影嚟講好有邊緣味道。」他自言很享受這種感覺。</p><p>少睇戲避免變影子</p><p>《音》片在金馬獎勇奪三個獎項，叫張經緯比較台灣金馬獎跟香港金像獎的分別，他表示就個人而言，金馬的文化氣息較重：「金馬較偏重文化氣息，評審都係作家同影評，所以你會見到蔡明亮《臉》呢類藝術電影。金像獎我或者咁講，係工業內嘅頒獎禮。」他自言並非工業中人，好像剛剛的導演會春茗，有關方面也是幾經波折才找到他的聯絡方法。<br>對於一個非行內人參加一個行內頒獎禮，張經緯自言沒有想太多，他說：「基本上有乜片參加我都唔知，你所講嘅參賽電影冇睇過，因為我好少睇戲。好多年輕人以為睇多啲電影對創作會有幫助，但我反而認同伊朗導演阿巴斯（AbbasKiarostami）講，睇得太多其他作品會摻雜你自己嘅思維。」<br>正如早年王家衛大行其道，不少新晉導演都想先睹為快看他執導的作品，張經緯說：「變咗多多少少都有佢嘅影子，咁我不如睇原裝王家衛作品。其實一部電影嘅最大消費，係點叫觀眾肯花個三個幾鐘車程連加片長嘅時間，而唔係區區嘅五、六十蚊。」</p><p>我是誰：懸崖勒馬轉戰電影</p><p>現年40歲的張經緯畢業於香港演藝學院音樂系，憑獎學金到美國紐約市立大學深造音樂。在學校認識了日籍女同學五條秀美，一星期後閃電結婚。<br>張經緯發覺自己在音樂的天份有限，曾轉修哲學，並選定電影為其最終使命。兩夫婦畢業後回流香港，各自發揮所學。《音樂人生》中的音效便出自五條秀美之手，在台灣金馬獎中已奪得最佳音響效果，今次在香港電影金像獎中也獲提名最佳音效。<br>《音樂人生》由02年香港校際音樂節開始，導演選中11歲的鋼琴神童黃家正追蹤訪問，在六年時光中，張經緯深入拔萃校園，透視這位天才的內心，描述恩師羅乃新對他的啟迪，刻劃同學和兄妹間的矛盾，還有父子從關愛到咬牙切齒的一刻。最後發現天才的終極目標，原來是做一個「人」。</p><p>電影人之選<br>劉國昌：《音樂人生》吸引</p><p>導演劉國昌：「我就好鍾意《音樂人生》，套戲以紀錄片手法去拍攝，人物亦好有意思，故事吸引，但呢套戲唔係大路片，比較輸蝕；如果要選大啲機會得最佳電影嘅戲，我會選《十月圍城》，佢嘅片商業味重啲，亦叫好叫座，比較全面又較穩陣，機會大啲。」</p><p>娛樂資料庫：首執導筒一鳴驚人</p><p>不少當今著名導演在初執導演筒時已經顯真章，像今屆提名最佳電影《音樂人生》的導演張經緯，也是憑處女作一鳴驚人。<br><br>方育平<br>首次執導電影：《父子情》<br>提名第1屆金像獎最佳電影及最佳導演<br>得獎：憑《父子情》奪第一屆金像獎最佳電影及最佳導演獎<br><br>張婉婷（圖）<br>首次執導電影：《非法移民》<br>提名第5屆金像獎最佳電影及導演<br>得獎：憑《非法移民》奪得第5屆最佳導演獎，最佳電影輸給《警察故事》<br><br>爾冬陞<br>首次執導電影：《癲佬正傳》<br>提名第6屆金像獎最佳電影及最佳導演<br>落選：最佳電影輸給《英雄本色》、最佳導演輸給方育平<br><br>王家衛<br>首次執導電影：《旺角卡門》<br>獲提名第8屆金像獎最佳電影及最佳導演<br>落選：最佳電影輸給《胭脂扣》、最佳導演輸給關錦鵬<br><br>資料來源：《蘋果》資料室</p></body></html>