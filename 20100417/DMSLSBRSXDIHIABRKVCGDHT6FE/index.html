<html><header><meta charset="utf-8"><title>新加坡試身室自拍　喪拼魔擒石</title></header><body><h1>新加坡試身室自拍　喪拼魔擒石</h1><p>我對我honey都算唔話得，見環球影城新鮮滾熱辣即刻帶佢率先試，玩足成日第二朝成身散晒，點知佢又嬌聲嗲氣：「BB，人哋帶唔夠衫嚟，口尋日啲衫又臭臭，不如同我去買幾件衫衫吖~」，說得我身心酥軟，我知，佢無非想shopping啫，OK，腳仔軟都陪佢行……<br><br>記者、攝影：曾冠輝<br>模特兒：Iris@PureModels<br>鳴謝：SingaporeAirlines、新加坡旅遊局、ParkHotelClarkeQuay</p><p>我的試衫Snapshots</p><p>喺新加坡shopping好簡單，唔需要甚麼天書攻略，所有嘢喺晒一條OrchardRoad上，幾個相連大型商場足夠滿足一切物慾！不過，商場都分檔次，外表「閃令令」的Ion滿場大brand，我一介庶民當然唔敢帶佢行，直奔後段的313。「Honey，無理由嚟到新加坡買啲香港都有得買嘅衫o架嘛，呢間Forever21啱晒你啦！」大概是美國版H&amp;M，因為鄰近只見日本、韓國、馬拉和新加坡都有而保留一絲矜貴，而呢間更是年初啱啱開幕，高4層。我早有出血準備，由底層掃到2樓，honey三扒兩撥已攞到成手衫：「你話呢件會唔太性感呢？」新加坡女仔比港女開放得多，着衫較「疏爽」，熱褲之餘日日一件大露背背心見人，真係要多謝全年熱辣辣的氣候。「BB你喺度等我，我要入去試幾個新造型，一陣畀個驚喜你。」Forever21全場女裝，我一個麻甩佬如是者呆立於女人堆中苦等都唔係辦法，行過隔籬有間專賣tee的打正旗號為男士服務：「NewUrbanMale」。店內全是自家設計tee，離不開簡單利落的圖案或幽默字句，藍綠、桃紅一類fancy用色多，四個字：盛夏青春，又係時候為夏天入定貨。買完剛好喺佢未試完衫歸位，以為佢會逐件試出嚟俾我睇睇：「BB你睇吓邊個造型啱我多啲？」只見一堆試身室自拍：「唔……我諗樓上仲有好多唔同造型可以揀，我地上去囉」，嘩！仲嚟？</p><p>Forever21</p><p>樓層：G/F-3/F<br>網址： http://www.forever21.com </p><p>NewUrbanMale</p><p>樓層：4/F　<br>網址： http://newurbanmale.com </p><p>a.313@Somerset<br>地址：313OrchardRoad,Singapore<br>網址： http://www.313somerset.com.sg </p><p>全球最高室內攀石牆</p><p>恕我真係怕尷尬兼無耐性，趁佢又拎咗堆衫入去fitting，偷偷溜過隔籬OrchardCentral。商場是真正明白男士的苦況，在場內設置了一幅樓高5層全球最高的室內攀石牆，有5條不同程度的course可揀，有專業教練指導，讓一眾苦等於試身室前的男士得到一刻的釋放。「先試試左邊最容易的吧，然後再挑戰更高難度，你有一個鐘時間！」昨日腳軟未除，呢刻成功戰勝入門難度經已萬幸：「腳軟？唔怕，攀石是全身運動，懂得方法便可平分着力點。」但我就係唔識，耗盡雙臂之力才爬到上頂，此時耳後傳來一把熟悉而高頻的聲音：「你做乜粒聲唔出走咗去？」係我唔啱，為咗番佢惟有認衰，先同佢爬多次牆，再陪佢繼續shopping。商場地下有間貌似Bauhaus，實質來自西班牙的時裝品牌Desigual，係，香港朗豪坊Seibu都有個檔仔，不過新加坡呢間好行得多。Desigual走中檔格調，今期設計以繽紛碎花為主而帶民族痕迹，優雅得來亦帶性感。</p><p>BorderX　<br>樓層：4/F<br>費用：攀石每人每節$168/2小時<br>網址： http://www.borderx.com.sg </p><p>藝術商場空中花園</p><p>OrchardCentral是個人最愛的商場，唔止因為多嘢買，更欣賞其商場理念：城市綠洲，在高人一等的12樓頂層固然有開闊視野可俯瞰市景，且還有個空中花園，種滿植物，「咦，會唔會有蚊蚊咬o架BB，我啲皮膚咁嫩……」花草處處卻竟無半隻蚊蟲，原來只要打理得宜，花草亦可與城市並存。此外，花園的藝術氣息亦滿載，放滿本土和日本藝術家的作品，血拼到攰上嚟唞唞氣極舒服。而且花園24小時開放，同honey上嚟睇夜景都幾浪漫。</p><p>Desigual　<br>樓層：G/F<br>網址： http://www.desigual.com </p><p>b.OrchardCentralShoppingCentre<br>地址：321OrchardRoad<br>網址： http://www.orchardcentral.com.sg </p><p>近水樓台先得蒲</p><p>Honey愛蒲，與ClarkeQuay僅是步行距離，座落新加坡河畔，靜中帶旺的ParkHotel最啱佢心水，酒店去年中才開幕，設備簇新。我最喜歡其酒店泳池，四周明明都是高樓，大熱天時下突然出現一潭清泉最透心凉。酒店建築採古典殖民地風格，房間則是現代而活潑的佈置。且是來自香港的酒店集團，質素更加可以放心。</p><p>c.ParkHotelClarkeQuay<br>地址：1UnityStreet,Singapore<br>房價：每晚$1,316起<br>網址： http://www.parkhotelgroup.com </p><p>TravelMemo</p><p>持BNO或特區護照，免簽證可停留三個月。新加坡領事館：25272212<br><br>新加坡航空來回香港新加坡機票$2,741起，新加坡航空：25202233<br><br>1坡元約兌5.6港元（文中價錢已折算港元）<br><br>220V，三扁腳插座</p><p>SingaporeShopping</p><p>溫馨提示：新加坡的士附加費多，繁忙時段加收35%，入市中心如OrchardRd等又加三成……經濟啲都係搭地鐵化算。</p><p>新加坡　烏節路<br><br>下周有雨，23-38℃</p></body></html>