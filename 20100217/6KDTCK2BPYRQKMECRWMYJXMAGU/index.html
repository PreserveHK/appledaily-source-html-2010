<html><header><meta charset="utf-8"><title>80后虎口虎面　橫掃胡同</title></header><body><h1>80后虎口虎面　橫掃胡同</h1><p>吼！今年屋企虎蹤處處，淨係北京一條煙袋斜街，虎年精品買到兩隻手都拎唔晒。MadeinBeijing的設計張牙舞爪起上嚟，比本土設計更搞鬼更有心思，百變老虎仲可以由頭笠到落腳，老虎上身包你全年虎虎生威，全家生生猛猛！同志們，一齊數數虎年最佳手信龍虎榜。<br><br>記者、攝影：尹中午<br>Model：KKYu@UniqueModel<br>鳴謝：港龍航空
</p><p>格仔舖老虎撐腰</p><p>短短一條煙袋斜街，清朝時以賣煙袋最出名，今日已被各民族精品店進駐，成為遊客必到商業味甚濃的步行街。不過若細心發掘，還是有好多筍貨執，像這格仔舖「有聲有設」，入面有百多個格仔，自家獨特設計可在此中尋。內有八十年代懷舊小物，當中最搶眼的是XL老虎頭，成呎長獨霸了一個格仔，還以為係公仔頭套，擺上頭頭重腳輕成個不倒翁咁，原來係咕，質地夠舒服，挨住睇電視，唔怕來年無靠山！</p><p>笠實小情人</p><p>來自東北的情侶小武同波波，對老虎仔手套情有獨鍾，貪佢外形kawaii，最緊要係毛絨絨的質地啱晒北方凍到震的天氣！情侶一人戴一隻羨煞旁人，另一隻手點算？拖到實互相取暖囉！大手襪以外，仲有迷你版小虎鎖匙包，可套在手指上；另有啡色兔仔手指套，一次過買埋下年的手信都仲得。</p><p>必食紙製品</p><p>個人BestBuyNo.1，是紙製炸醬麪、老北京酸奶同烤鴨，唔係畀你燒，係畀你寄，因為那是一張明信片，亦可當作賀年卡祝親朋好友「有大食大、任食唔肥。」全高清製作，睇見都想食，好似西班牙遊客Louisa都話愛不釋口，買咗一大叠返去「大宴親朋」。期待佢出多幾款北京特色美食如宮保雞丁、冰糖葫蘆、涮羊肉、餃子燒餅窩窩頭驢打滾……集齊一套可玩京菜煮飯仔。新年派唔晒咩？七月都啱用o架……</p><p>串爆上司</p><p>金句王襟章「公司的无耻程度總是超出員工的想象」，有同事睇到拍枱叫好，先旨聲明不代表本人立場，但啱晒經常OT又無補水、放假仲要返工、被老細打壓到敢怒不敢言的你作無聲抗議。勇者可主動將它當作金牌頒贈給你的無良僱主，惟事前宜先準備辭職信一封。另備有超樂觀金句「懷才就像懷孕一樣總會被別人發現的」，新年共勉之！</p><p>a.有聲有設<br>地址：西城區後海煙袋斜街67號</p><p>ToteBag龍頭手信</p><p>花花、青花瓷圖案帆布ToteBag，環保又襟污糟，實用度100%，榮登最佳手信龍虎榜第一位。我一次過掃咗十個唔同款，朋友收到個個開心。最盞鬼係麻雀、啤牌圖案，送畀阿爸阿媽搭多一句：「新年贏多啲」，包父母讚你孝順。此店玩味設計源自上海，擅將鬼馬圖案印在T恤、絲巾、環保袋上，早已登上《城市畫報》、《Elle》等雜誌，連S.H.E同Mika都嚟過，你又點可以唔嚟趁吓?!</p><p>爭認80後</p><p>80後熱血青年抗拒被標籤化，但免費的「我是80后」不織布袋就唔怕孭上身。只要有幫襯就附送此袋，好啱一眾唔認老扮後生的80前和反高鐵80後熱血青年，最好着埋天安門Tee，年初一去特首辦同Donald拜年，大喊：「我後生唔代表我衝動無知！我愛國愛港但我都可以反高鐵！」也可去埋CCTVB，抗議無記不停矮化80後青年。</p><p>b.SQY-T<br>地址：西城區後海煙袋斜街7號</p><p>飛虎勁B</p><p>除了新奇設計亦不乏傳統民間工藝品，好似來自陝西的虎頭鞋，是由一位婆婆全手工製成的心機之作，傳統用刺繡逐針逐針刺在絨布上，仲係卡通版。虎頭鞋在北方有吉祥意思，BB着咗能辟邪保平安，生生猛猛快高長大，傳說穿齊紅、藍、紫三對虎頭鞋，BB能更如虎添翼。</p><p>老虎當枕頭</p><p>平安虎枕頭新年在北京隨處可見，家家設計不同，絨布質感似虎皮，入面係香木屑，實實淨淨唔怕瞓厲頸。迷你版可當作擺設，雖然外形似貓多過似老虎。Anyway，祝你虎年有覺好瞓，晚晚發個好夢。<br><br>c.聞風堂<br>地址：西城區地安門大街煙袋斜街63號</p><p>TigerinBeijing</p><p>溫馨提示：遊客唔想墮入陷阱，停止被人屈錢，後海的人力車都係咪亂上</p><p>TravelMemo
</p><p>持有效回鄉證或卡均可。查詢：28533533（中國旅行社）<br><br>港龍假期3日2夜套票，包來回香港北京機票、兩晚酒店住宿連早餐，每位$2,099起。查詢： http://www.cxholidays.com（港龍假期） <br><br>1元人民幣約兌1.14港元（文中價錢已折算港元）<br><br>220V，兩扁腳插座</p><p>中國<br><br>北京<br><br>下周天陰，-5-6℃</p></body></html>