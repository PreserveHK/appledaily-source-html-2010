<html><header><meta charset="utf-8"><title>劉偉強追憶足球偶像尹志強專業演技靠米雪</title></header><body><h1>劉偉強追憶足球偶像<br>尹志強專業演技靠米雪</h1><p>【別了尹佬1956-2010】尹志強昨日撒手塵寰，足球壇與影視圈中人無不惋惜，曾與他合作電影《無間道》系列的劉偉強，昨日自揭是其球迷，他最意料不到是轉戰影壇的尹佬演戲是如此專業，從尹佬口中才得知背後是得到紅顏知己米雪做其演戲導師，但這對戀人相戀26載，到04年才在王晶執導的《2004新紮師兄》結戲緣。</p><p>劉偉強當年做電影攝影師時，對南華足球隊的前鋒尹志強已十分欣賞，視他為偶像，但劉偉強沒想過竟然可以在電影上合作，而且一拍就是三部，在01年開始籌備《無間道》時，戲中有一位高級警官要找一位充滿正氣兼高大演員來做，即想到這角色非尹佬莫屬。</p><p>「完全冇乜錯漏」</p><p>未成為大導演前，劉偉強也是波牛一名，十分喜歡看球賽，他昨日在電話中說：「我當年都係尹佬球迷，佢喺南華足球隊打前鋒時，我已經覺得佢踢得好好，好鬼欣賞佢，簡直係我偶像，到我開拍《無間道》一、二、三集時，需要搵一個好正氣同高大嘅演員嚟做高級警司，當時就諗到搵咗佢嚟客串。」<br>最想不到尹志強每次到場的表現都很專業，令劉偉強大感意外，後來他才知道米雪在背後幫助尹佬不少，他說：「佢剛嚟開工時，我見佢念對白完全冇乜錯漏，真係仲熟過曾志偉，佢唔算係全職演員，但表演絕對係專業，我都幾意外，後來聽佢講，先知每次嚟開工前，米雪都會先同佢排戲，佢係做晒功課嚟現場拍戲，工作態度令我好欣賞。今日聽到佢過身嘅消息，心裏都感到難過，希望尹佬喺天堂可以安息，米雪可以節哀順變。」<br>尹佬與米雪相戀26載，兩人在亞視結緣，尹佬也拍過不少電影，不過兩口子甚少在戲中碰頭，至04年參演王晶執導的電影《2004新紮師兄》才結戲緣，戲中尹佬飾演警司，米雪則飾演謝霆鋒母親，兩人在戲中並無關係，不過在其中一場浩園戲份兩人終於有機會碰頭。<br>撰文：葉雪
</p><p>娛樂資料庫<br>涉足影視　多演警察</p><p>由於尹佬形象正氣，故常獲派演探員，早於81年參演電影《執法者》開始已經與李修賢合演警察。</p><p>電影：《單程路》1981年<br>電影：《執法者》1981年<br>電影：《Friend過打Band》1982年<br>電影：《再見江湖》1982年<br>電影：《同線車》1983年<br>電影：《殺妻二人組》1986年<br>電影：《東方禿鷹》1987年<br>電影：《城市麗人》1987年<br>電影：《豪門夜宴》1991年<br>電影：《至尊三十六計之偷天換日》1993年<br>電影：《元洲街王后》1995年<br>電影：《冇面俾》1995年<br>電影：《無間道》2002年<br>電影：《無間道II》2003年<br>電影：《無間道Ⅲ終極無間》2003年<br>電影：《當碧咸遇上奧雲》2004年<br>電影：《2004新紮師兄》2004年</p><p>劇集：《101拘捕令》1983年<br>劇集：《皇家檔案》1988年<br>劇集：《小小大女人》1988年<br>劇集：《萬家燈火》2003年<br><br>資料來源：《蘋果》資料室</p></body></html>