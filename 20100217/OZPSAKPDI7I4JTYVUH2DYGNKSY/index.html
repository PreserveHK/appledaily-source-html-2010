<html><header><meta charset="utf-8"><title>不發脾氣 - 左丁山</title></header><body><h1>不發脾氣 - 左丁山</h1><p>新年前睇電視，揸住遙控亂咁㩒，無意中睇到一個有線唔知十五定十六台，好似係TTV亞洲，平時都唔知係乜台，全部係普通話對白，究竟係大陸台還是台灣台呢？睇真吓，中文字幕全部係繁體字，當佢係台灣嘅衞星電視啦。<br>一個主持人加四個嘉賓，討論戰狼成吉思汗，全部得個講字，無畫面配合，以為係沉悶脫口騷，但聽落非常正斗，知識性豐富，諗唔到香港有乜人識講得咁好聽。四位嘉賓從蒙古人行兵時間、養馬打獵、騎兵西征之飲食、騎射、弓箭以至成吉思汗之個性，全部講齊，講到津津有味，左丁山一聽就入神，一路聽落去，唔願轉台。香港嘅電視台，點都唔會炮製呢類節目嘅。<br>原來成吉思汗好識得收斂脾氣，決不衝動發火行事。嘉賓專家話蒙古人好打獵，出門必有養鷹隨行，成吉思汗少時有一次打獵，越行越遠，水袋內已無飲水，於是急謀水源，見山邊岩石有水滴下，於是用水袋載之，逐滴逐滴咁裝，好耐先至裝夠半袋，佢隻鷹就在頭頂高空飛行徘徊。裝滿半袋，想飲用之際，飛鷹俯衝而下，撞翻水袋，倒瀉晒！成吉思汗無奈，再裝過，點知到半滿之時，飛鷹再衝落嚟，撞翻水袋，成吉思汗大怒，揮手趕鷹，再嚟過，飛鷹第三次衝落嚟，水袋第三次倒瀉，成吉思汗忍無可忍，舉起弓箭，一箭射死隻鷹。隨即後悔，於是爬上半山岩石尋鷹屍，屍在一個細水池內，池內有條已死毒蛇，毒蛇液滲在水中，水沿山岩流下，滴落山下成吉思汗裝水之處，如果飲池水就會中毒。成吉思汗恍然大悟，知道飛鷹在空中見到蛇屍，驚住主人飲滴水中毒，故此俯衝落嚟撞跌水袋，護主情深也。<br>成吉思汗深感飛鷹之忠誠，誓言以後唔再衝動發脾氣，告誡自己按捺不住之時，就由一數到十、數到一百以至數到一千，將怒火壓下。嘉賓專家話成吉思汗領軍攻打西域，絕對冷靜行事，將蒙古人嘅日常生活習慣與調兵遣將融合為一，故能屢戰屢勝，橫掃對手。左丁山亦有發脾氣時候，以後要學吓成吉思汗數羊仔至得，就從虎年開始。</p></body></html>