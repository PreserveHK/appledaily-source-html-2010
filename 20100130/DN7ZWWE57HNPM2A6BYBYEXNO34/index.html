<html><header><meta charset="utf-8"><title>夠Car事：當紅2010</title></header><body><h1>夠Car事：當紅2010</h1><p>講到2010最令人期待嘅新車，一樣係體現歐日角力，三月日內瓦車展前，越嚟越多新車蒲頭，超跑Cutie電動乜都有，Fans各有心頭好。邊部最爆？睇怕五區公投加四台聯頒都難以定論，環顧矚目之作，都不約而同地，以紅掛帥嘅最搶收視！<br><br>記者：徐影龍</p><p>夢想號LFA</p><p>2010最別具意義嘅，點計都係凌志升呢踩過超跑界嘅LFA，首度力戰林寶同拉利，用上4.8LV10引擎，馬力達560匹，車身用源自F1技術嘅強化碳纖物料。賣相最得人歡心，圓中帶方勁有超跑氣勢。全球限量500部，中國都只得10部配額，未知香港有幾多配額，只知已有一位名人成為準買家，邊個就唔講得喇。<br>假想敵拉利唔驚新仔挑機，以F430新繼任者F458Italia抗敵。4.5LV8引擎，570匹馬力，睇規格真係同LFA極貼近，賣點係夠輕，比F430足足輕成110kg。另一不容忽視嘅，有Benz人氣勁旺盛嘅SLSAMG，一雙鷗翼沿自傳奇中嘅傳奇300SLGullwing，搶眼到爆，配上比前兩者更勁嘅6.2LV8引擎，0-100km/h僅需3.8秒。</p><p>偏愛FT-86</p><p>較平民化嘅組別一樣有睇頭。Audi架A1久聞樓梯響，個個以為佢挑戰寶馬1系，點知原來瞄準更大族群嘅MINI！細車揭背格局，斜眼，大鬼面罩，望落無MINI咁和善，相信打動到唔少男仔。BMW335is又宣佈出擊，賣相不慍不火，依然平衡到性能同代步用途，3.0L直六加雙Turbo，馬力320匹。最後一架有啲偏心，揀咗豐田FT-86。《頭D》名車AE86接班人，首配Subaru2.0L水平對向Turbo引擎，馬力約150-200匹，但再玩尾驅，擺明賣好玩。</p></body></html>