<html><header><meta charset="utf-8"><title>巨星導航：50後周潤發</title></header><body><h1>巨星導航：50後周潤發</h1><p>孔子五十而知天命，50後的周潤發，演過賭神，扮過龜仙人，還演活了孔子。從影逾30載的發哥，順天而行，漸漸退下來。陶淵明誤入桃花源，最後歸園田居，可是發哥還未想到退休，但他在大自然和黑白相片中找到現世天堂。由被拍者變成拍攝者，角色轉換，心態隨之而變。水銀燈下五光十色，再璀璨也會膩，黑白世界之美不在於極端黑與白，而是追求中間灰之美。　撰文：吳佩思　協力：陳月媚</p><p>大隱隱於市，石屎森林也有塵世天堂。天堂藏身荒村，荒村名叫沙螺洞。一年才拍一部電影的發哥，這天帶齊架生拍照去。車子駛上羊腸小徑，一路顛簸。抵達目的地，野狗零落，如入無人之境。再走約半小時，終於來到目的地──鶴藪水塘。<br>沿路找獵物，行行重行行，又踎又跪攀山涉水尋角度。</p><p>攝影悟黑白灰人生</p><p>10年前發哥迷上攝影，玩菲林機，只拍黑白照。一大清早就出發獵影，等上大半天，一張起兩張止。這天在水塘忙了個多小時，拍了四張。算多了。<br>激流冲石。發哥眉頭緊皺，拿着測光錶測光，度位，換鏡。放眼盡是枯枝殘葉，說不盡的荒凉，在黑白世界卻是另一片光景。<br>「黑白相唔係我哋肉眼睇嘅有色彩嘅嘢，係要入咗另一個空間去睇。我鍾意黑白相因為佢唔係極黑極白，而係追求個中灰，最美嘅就係嗰個中間灰，個灰階係好長好長。每件事對與錯，其實中間有好多灰階。」<br>黑與白中間有灰，起點與終點之間有過程。極端的美在於一瞬即逝，惟獨冲積過程漫長。發哥說：「水銀燈下五光十色嘅生活，我已經過咗好耐好耐。人一定要有個平衡嘅，我覺得攝影同鍾意大自然係我嘅根。」</p><p>一生精采順應天命</p><p>發哥是50後，今年55歲。去年他用匆匆數月走過孔子的一生，孔夫子曰五十而知天命，發哥亦然：「再遲啲就耳順（60歲）喇，要聽人講，家咪聽天由命囉，抱住平常心。每個人都有佢嘅功用，好似周潤發生咗出嚟，由電視做到電影，30幾年嚟淨係做呢樣嘢，咁我覺得呢樣嘢好適合我，令我可以安居樂業，我亦樂此不疲，同黑白相個要求一樣，不斷都要磨練學習。」<br>本是南丫島原居民的發哥，17歲輟學，由bellboy做到國際巨星，看似刻意經營，發哥卻是漫不經心：「嗰陣我同金公主冇約，就去咗美國，唞咗兩年學英文搵機會，好好彩俾我拍到第一部戲，其實嗰個係我人生最大嘅轉變。由頭到尾我嘅性格冇變到，我冇好大嘅理想，冇野心，冇刻意去做啲乜嘢，係環境、條命、好多貴人帶住我走。我都冇腦嘅，有乜嘢諗啫？哈哈！你最好要我拍戲，拍完戲我就瞓覺。」<br>80後有條件講理想，50後，講生計。發哥說：「嗰時精神生活都係工作囉，嗰陣就係去搵錢，最緊要老闆賺到錢，老闆賺錢呀，咁先有戲拍。」</p><p>欣慰80後關心香港</p><p>眼看一班80後年輕人為反高鐵拋頭顱灑熱血，發哥感謂：「每個年代都有啲有理想同對社會有訴求嘅青年，我哋嘅年代都有天星碼頭（66年反對天星加價）、保釣。<br>「我哋又唔識，一出世就因為窮要不斷做嘢賺錢，家香港環境好咗，咁佢哋嘅理想可能同我哋唔同，但多啲年輕人關注社會係好事，起碼佢哋對一個地方有關心、有愛心。<br>「我見過一個10幾歲嘅，佢學都唔返、或者放咗學就揸架相機拍呢啲咁嘅嘢，有次走咗去內地聲援，俾人拉咗入房，佢好驚返唔到嚟……幾欣慰o架，你唔好以為呢班人唔識嘢，其實佢哋對社會嘅關懷比大人仲犀利。」</p><p>沙螺洞私訪記</p><p>話你知：點去沙螺洞</p><p>可在大埔墟火車站乘搭20C或25K綠色專線小巴，或75K巴士，在鳳園路下車。若成行人數為五人，乘搭新界的士前往更化算。在路的尾段有小徑上山往沙螺洞。由山下前往沙螺洞車程約15分鐘，步行則需45分鐘左右。當地不時有野狗出沒，故盡量不要單獨前往。</p></body></html>