<html><header><meta charset="utf-8"><title>四眼女劍客最驚亞運夢一場</title></header><body><h1>四眼女劍客<br>最驚亞運夢一場</h1><p>【獎牌背後】人有相似，並不稀奇，但被人話似3個人，肯定很少有。像在廣州亞運一劍成名的歐倩瑩，細個時被人說似「風之后」李麗珊，亞運期間被稱為「劍壇溫健儀」，她形容亞運個人賽銀牌一役，就像夢遊仙境的「愛麗絲」，怕夢醒了，在亞運的遭遇只是夢一場。記者/攝影：徐嘉華</p><p>「那一仗真是好神奇，簡直是匪夷所思，說真的，下次再遇譚雪，我還是覺得無乜機會贏她。」21歲、還是parttime運動員的歐倩瑩，上月在亞運女子個人佩劍4強，爆大冷以15:8贏衞冕的中國「美女劍客」譚雪，震驚劍壇；香港這邊的觀眾透過直播見到歐倩瑩贏了比賽後脫下頭盔那一刻，還以為短跑的溫健儀兼職打劍。</p><p>與溫健儀似到十足十</p><p>眼前的歐倩瑩，無論面形、體形還是笑起來的神態，十足十年輕版溫健儀，她說：「冇聽過人話我似溫健儀，反而小學留長頭髮時，有人話我似李麗珊。我覺得話我似佢哋兩個，都係讚賞，都好開心；如果真係似的話，我想有溫健儀咁長嘅運動員壽命（今年35歲參加亞運）及珊珊咁好嘅成績。」<br>鍾意佩劍速度感的歐倩瑩，形容贏譚雪一役像做夢一樣不真實，最後奪銀的她說：「教練話齋，我嗰次係『喺適當時間，做適當嘅嘢』。」倩瑩最怕夢醒了，連如何贏譚雪也忘了，她說：「好多朋友、教練都叫我要記住嗰日贏譚雪嘅感覺，但嗰日我哋劍隊冇拍攝比賽過程，家回憶也有啲模糊。」</p><p>贏譚雪燃奧運夢</p><p>夢遊仙境的愛麗絲亦有一把降魔的寶劍，身邊有一班奇人異士幫忙，倩瑩的「仙境」是廣州亞運劍擊舞台，面罩下戴住近視眼鏡，拿着佩劍，只得一人面對強敵，卻令她燃起挑戰奧運的勇氣：「贏譚雪對我來說喺一個鼓勵，亦令我覺得爭取2012年倫敦奧運並唔係冇可能。」<br>也許，倩瑩最認同愛麗絲在仙境所說：「這個夢是我的，要去邊度，由我話事，我要改變命運。」倩瑩坦言，亞運只是開始，她的劍擊路還長呢！</p><p>後記：眼鏡女劍俠</p><p>溫健儀比賽時不戴眼鏡，但100多度近視的倩瑩就照戴，仲話咁大個女未戴過隱形眼鏡：「家人怕我污糟，唔建議我戴，只要我戴的是幼框眼鏡，就不會妨礙我戴面罩。以前好少人比賽時戴眼鏡，但自從我戴過後，好多香港劍手都跟風。」</p><p>歐倩瑩小檔案</p><p>年齡：21歲（08/01/89）<br>身高：1米67　體重：66公斤<br>學歷：香港浸會大學（體育及康樂管理系一年級）<br>主項：佩劍<br>打劍多久：8年<br>威水史：<br>2010廣州亞運1銀（女佩個人賽）<br>1銅（女佩團體賽）<br>2010亞洲錦標賽1銅（女佩團體賽）<br>2009亞青賽兩銀（女佩個人賽及團體賽）</p></body></html>