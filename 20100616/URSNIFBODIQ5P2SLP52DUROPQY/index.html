<html><header><meta charset="utf-8"><title>Stream無料升呢　內外新裝鍊得起</title></header><body><h1>Stream無料升呢　內外新裝鍊得起</h1><p>要數近年最受歡迎車款，七人車就算唔排頭位，點都入到三甲，見周街不同七人車款就知突圍總要有啲竅門，好似HondaStream咁，走型格路線，一樣畀佢跑出。不過就算個款夠襟總要有新鮮感，如果個新鮮感仲係免費，就更加吸引，代理最近就推出價值$15,000的RSTPackage免費隨車附送，即時令Stream魅力大增。<br><br>記者：趙慧敏<br>攝影：周旭文<br>Model：Michelle@PureModels</p><p>大尾翼跑味強</p><p>講到七人車，點會漏咗Stream，車身重心低，操控與私家車相若，係佢受歡迎嘅主要原因。而且款式變化較一般七人MPV及SUV大得多，迎合FamilyMan之餘，又啱講求型格的車主。最近代理就推出Stream1.8RST新版，落足料將車內車外升級，而且仲係免費。今次代理搵咗架火紅Stream親身演出，已經令人眼前一亮，外觀上RST版沿用去年才小改款後的剛強設計，簡單嘅車尾做咗手腳，加上大尾翼、LED燈組，令車身更顯修長之餘，跑味當堂返晒嚟；不過跑味當然唔止外表，「內涵」同樣重要，黑色皮座加上紅色繡線，椅背還加上RST字樣，一眼望落，已經十分醒神。</p><p>後排坐定定煲碟</p><p>除咗外裝，新增設備當然唔少得，首先係新裝嘅後泊車鏡頭，載住一家大細出街，畀隔籬個唔多熟手嘅老婆泊車，感覺都寧舍穩陣。至於後排坐住一班嘩鬼，想佢乖乖哋唔好周圍郁，新裝嘅LCD顯示屏就最啱佢，播番套卡通，就個個都肯坐定定。<br>作為七人車，Stream整個車廂地台採用平直式設計，而且每排空間感十足，就算坐足七個人都唔會有任何侷促的情況。雖然尾廂偏細，但第三排座椅摺合後，可完全收納於地台下，要擺兩三件大型行李亦絕對唔係難事。講到性能，Stream絕對唔係得個樣，1.8公升引擎配搭i-VTEC引擎，能輸出140匹馬力，雖然唔好期望有很強嘅爆炸力，但應付本港路面，一定綽綽有餘，加上五前速自動波箱為傳動，油耗十分理想，低重心嘅車身設計，相比起重心高嘅MPV，喺彎位嘅表現，更加穩定，操控話咁易。雖然日圓滙價高企，但車價無顯著上升，加埋咁多着數，乜都慳番度啦。</p><p>Stream1.8RST規格</p><p>引擎：1,799c.c.直四i-VTEC<br>馬力：140ps/6,300rpm<br>扭力：17.7kgm/4,300rpm<br>傳動：五前速自動波，前驅<br>售價：$225,880<br>查詢：28278622（合群汽車）</p></body></html>