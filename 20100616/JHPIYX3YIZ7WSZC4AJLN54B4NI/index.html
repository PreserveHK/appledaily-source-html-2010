<html><header><meta charset="utf-8"><title>消費blog：辣妹低胸熱褲推介筆電</title></header><body><h1>消費blog：辣妹低胸熱褲推介筆電</h1><p>世界盃如火如荼，日本富士通趁機喺尖沙嘴曼聯餐廳包咗成層吧廳，公佈推出兩部全新嘅筆記簿電腦，現場唔單止播晒勁歌，仲派咗兩個世界盃辣妹以低胸熱褲行catwalk，雪白肌膚，襯埋搶眼嘅火紅色筆電，促銷部機夠輕夠薄點舞都得，搞到小妹睇見都有啲妒忌。</p><p>睇高清同打機一流</p><p>富士通個人電腦（亞太區）產品經理葉瀚升（Hanson）話，今次呢兩部筆電都係採取最新嘅處理器，其中LifeBookLH520屬於入門級筆電，用上最新AMDAthlonIIDual-Core處理器，「呢部入門機定價大眾化，一次過滿足晒用家對娛樂、文書處理同上網通訊嘅需要」。Hanson話，LH520賣點係用咗新一代嘅ATIMobilityRadeonHD5430顯示卡，配上14吋高清背光LED顯示屏，透過DirectX11軟件，睇高清片同打機一流。小妹即場試睇高清片段，畫質好清晰，攞嚟睇波一流。<br>Hanson笑笑話，另一部12.1吋屏幕嘅LifeBookP770屬於富士通頂級筆電，採取inteli7-640UM處理器，提供最佳的運算效率同節能省電。部機最大特色是夠薄夠輕，連埋6cell電池，機身只有1.4kg，「用家帶住部機周圍去傾生意唔拍手軟，而電池續航力有成8小時」。LH520同P770分別售$6,688及$19,800。<br><br>電郵：mailto:shoppingjing@appledaily.com</p></body></html>