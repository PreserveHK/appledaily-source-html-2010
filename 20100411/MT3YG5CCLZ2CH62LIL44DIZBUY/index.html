<html><header><meta charset="utf-8"><title>金像獎專輯：《歲月神偷》兄弟相殘爭新人獎</title></header><body><h1>金像獎專輯：《歲月神偷》兄弟相殘爭新人獎</h1><p>【倒數第7日　第29屆金像獎之新秀登場】一個金像獎新演員獎，角逐的新人包括《歲月神偷》片中的一對兄弟─李治廷和鍾紹圖。戲裏兩人手足情深，賺人熱淚；戲外講到攞獎，兄弟都冇情講。當中細佬鍾紹圖的一番話最可圈可點，他說：「嫲嫲話有個獎你哋就會嚟我哋屋企做訪問。」<br>撰文：何永寧</p><p>童言無忌，想說便說永遠是小孩可愛的特質，談到獲今屆電影金像獎最佳新人獎提名，《歲月神偷》演細佬羅進二、現年9歲的鍾紹圖，本應對一座既不能吃，又不會發射鐵甲飛拳的金人獎座無啥興趣，不過他奪獎的決心卻比戲中演他哥哥的李治廷還要強大，他說：「嫲嫲話一定要攞到個獎，佢話有呢個獎就會有記者嚟我哋屋企做訪問。而且徐嬌都攞過，所以我都想要，因為我覺得佢好靚。」</p><p>鍾紹圖遭同學寸扮嘢</p><p>不過鍾紹圖暗戀的對象還另有其人，就是同班的女同學，他只說：「佢讀書好叻想請佢睇戲，不過我未有飛。有啲同學仔都知我拍戲，不過就話我『扮晒嘢』。」志在必得的鍾紹圖，已經準備好上台的標準謝辭，他說：「會多謝導演哥哥（羅啟銳）同埋姐姐（張婉婷），仲會叫埋哥哥（李治廷）一齊上台。」戲中演弟弟的，對哎吔大哥又愛又恨，他說：「佢成日蝦我，不過佢死咗（戲中）掉低我，我又好唔開心。」</p><p>百厭仔捱爸爸拖鞋打</p><p>經常被人投訴百厭、頑皮，鍾紹圖半認半不認說：「都係小小百厭啫，其實我都唔係好覺，係佢哋講之嘛。」公道自在人心，演他爸爸的任達華被他激到無言以對，笑言用拖鞋打他那一場最入戲。夏萍姨更忍無可忍，兜口兜面問他為何那麼百厭，幸好沒有在片場動手。反而最有辦法的是監製張婉婷，為這隻小惡魔制訂了一本賞罰簿，以星星為獎勵，賞善罰惡才制止了他的劣行。歷盡萬水千山，他卒之集齊三萬粒星星，在慶功宴當晚從導演手上換了一支結他，他說：「因為我同導演講過好想好似哥哥咁識賽跑又會彈結他。」</p><p>李治廷拍戲學湊細佬</p><p>李治廷在戲中演早逝的哥哥羅進一，現實中他是有哥哥家姐、備受萬千寵愛的孻仔。他自言拍完《歲》片令他明白當大哥的難處，他說：「原來照顧人係好辛苦同好難，今次套戲教識我點照顧細佬，特別係進二呢啲咁活潑嘅細佬。」當然照顧還照顧，獎依然不可以讓，他說：「制度唔可以咁（讓獎），所以細佬都冇情講。獎當然想攞，最後邊個攞惟有睇天，不過到時如果咁好彩我會帶埋細佬上台，當然佢攞我都想上台啦！」<br>李治廷的好彩何止一次，留學回港即被黎明賞識，簽為旗下歌手；老爸跟導演羅啟銳是拔萃書院校友，30年沒見，一見面，一頓咖啡的時間，就選中他做男主角；第一部電影就在柏林參展獲獎；香港電影金像獎又獲提名。凡此種種，可能是一個演員畢生的歷程，但李治廷短短時日就達成夢想，會否擔心一切來得太快。</p><p>幸運星行紅地毯振奮</p><p>李治廷穩重地說：「好彩只係一個開始，往後自己都要繼續再做好啲。對自己又好，對報答賞識我嘅人都好，可以做嘅係努力、努力再努力。」不過柏林影展給他一個很好的體驗，他說：「一個影展原來可以咁盛大，行紅地毯嘅感覺令人個心好振奮，好有鼓舞作用，發覺幾辛苦拍套片都係值得。」雖然如此但對於音樂李治廷自言有一顆不變的心，他形容音樂相對電影是低回報高風險，創作歌手的路是孤獨，但就很享受這種冷清、荒凉的感覺，他說：「可能男仔就鍾意挑戰，越難嘅越覺得有使命感。」</p><p>電影人心水<br>馮德倫：細佬天份真係高</p><p>新演員是電影界的生力軍，電影工作者特別注意他們的表現，皆因今日的青澀新人，隨時可成為明日之星。<br><br>馮德倫：「《歲月神偷》兩兄弟都做得好，不過以細佬鍾紹圖嘅年紀有咁嘅表現，天份真係好高，而且同任達華同君如做對手戲都咁突出，所以我睇高佢一線。」<br>劉偉強：「我幾鍾意《十月圍城》嘅李宇春，佢畀我嘅感覺好似周杰倫，兩個都係唱歌出身，新人嚟講，我覺得李宇春已經交足功課，仲做得好好㖭，當然演技仲有進步空間，始終都係啱啱拍戲啫！」<br><br>雲翔：「我鍾意《淚王子》嘅朱璇，我覺得佢作為新人，喺戲入面每一部份都串連得好好，表現由頭至尾都維持穩定而且合格，我覺得朱璇好有機會。」</p><p>最佳新演員提名</p><p>閃閃童星耀影壇</p><p>童星，自有電影以來都擔當的重要角色，他們在舞台上，魅力不遜閃爍明星！香港電影金像獎自第二屆開始便設立最佳新演員獎，除了今屆的9歲童星鍾紹圖外，歷年來共有8位年紀少於13歲的小童星獲新演員獎提名，證明童星演技不容忽視。<br><br>《黃坤玄》<br>入圍最佳新演員時12歲<br>提名年份：1990年<br>提名電影：《阿郎的故事》<br>落選：輸了給《但願人長久》的江華<br><br>《林寶麟》<br>入圍最佳新演員時10歲<br>提名年份：1998年<br>提名電影：《對不起，多謝你》<br>落選：輸了給《香港製造》的李璨琛<br><br>《姚月明》<br>入圍最佳新演員時11歲<br>提名年份：2000年<br>提名電影：《細路祥》<br>落選：輸了給《喜劇之王》的張栢芝<br><br>《吳澋滔》<br>入圍最佳新演員時10歲<br>提名年份：2007年<br>提名電影：《父子》<br>奪第26屆最佳新演員及最佳男配角</p><p>《MatthewMedvedev》<br>入圍最佳新演員時1歲<br>提名年份：2007年<br>提名電影：《寶貝計劃》<br>落選：輸了給《父子》的吳澋滔<br><br>《謝芷彤》<br>入圍最佳新演員時4歲<br>提名年份：2008年<br>提名電影：《門徒》<br>落選：輸了給《跟蹤》的徐子珊<br><br>《文俊輝》<br>入圍最佳新演員時11歲<br>提名年份：2008年<br>提名電影：《野．良犬》<br>落選：輸了給《跟蹤》的徐子珊<br><br>《徐嬌》<br>入圍最佳新演員時12歲<br>提名年份：2009年<br>提名電影：《長江7號》<br>奪28屆最佳新演員獎<br><br>資料來源：《蘋果》資料室</p></body></html>