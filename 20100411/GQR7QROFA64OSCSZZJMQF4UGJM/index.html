<html><header><meta charset="utf-8"><title>任總吐心聲 - 左丁山</title></header><body><h1>任總吐心聲 - 左丁山</h1><p>離任金管局總裁任志剛獲頒2009年傑出領袖獎（工商金融），可說實至名歸。任總裁今年六十三歲，自一九七六年由統計主任調職為經濟主任，八二年就做首席助理金融司，九一年為外滙基金管理局副局長，九三年四月做第一位香港金融管理局專員，至二○○九年九月離任，前後二十七年在政府處理金融事務，任期之長，經驗之豐富，無人能及，以一位非政務官出身嘅官員嚟講，可說異數，故此報紙頒呢個獎由佢攞，邊個會反對呀？三月三十日頒獎之日，中國人民銀行行長周小川向任志剛致送賀詞：「欣聞任志剛先生榮獲2009年香港工商/金融界別傑出領袖榮譽稱號，謹向任志剛先生致以我個人的衷心祝賀。祝任志剛先生再接再厲，繼續為香港和國家的發展做出更大貢獻。」<br>不止此也，仲有人專程自北京來港，在頒獎儀式上照本宣讀，以示隆重，唔怪得任總笑容可掬，在曾特首手上接過獎狀之後，比陳四萬還要四萬。任四萬跟住講感想，台下一聽，大為感動。任四萬以堅定穩重的語氣，一字一句咁慢慢講：「我考過第一。我贏過三Ｔ。但我感到最快慰嘅，還是在街上碰到市民走埋嚟同我握手，話我做得好，請我繼續做落去！」<br>嘩，大家感動晒，是晚君悅酒店大堂，坐滿威水工商界人士，大概一定有人讀書時考過第一（左丁山都試過，就係小學四年班留級之時，上學期考過一次第一，之後未試過咯），但有冇其他人中過三Ｔ呢？相信未必，在馬場中三Ｔ真係比考試考第一還要艱難，任總以其天聰睿智，偵破三場馬嘅複雜形勢，中三Ｔ咁厲害，直情係左丁山及廣大馬迷偶像，點似得現任金管局總裁陳德霖，只識金融，從未見在馬場出現呀！<br>識中三Ｔ，證明任總腦袋精明，唔怪得可以打大鱷。但可惜吖，頒獎俾佢嘅曾特首，竟然違反民意，唔畀佢繼續為市民服務喎，仲話過咗六十歲就可以退休㖭！任總致辭時又講及夏鼎基對佢影響好深，夏鼎基講預算案好有理論基礎，某年預算案讀咗四個半小時，內容翔實，因為有理論，公共政策先至可以得到認同。聽任總咁講，我哋立即周圍望，如果見到曾司長在座就有意思啦，可惜搵勻唔見人，而曾特首亦唔知幾時閃咗咯。</p></body></html>