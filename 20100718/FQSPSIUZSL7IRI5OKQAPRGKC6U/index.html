<html><header><meta charset="utf-8"><title>迷你一仔　五色鏡任彩</title></header><body><h1>迷你一仔　五色鏡任彩</h1><p>創先河大玩網上買車的MINICooper，Gimmick夠晒喇，但都要有號召力車款推波助瀾先事半功倍嘛！網上獨賣第二波由MINIOne演變出來的MINIOneRay正式上場，力Sell自家襯色概念，兩色車身、五色MirrorCaps任你配搭，搶眼奪目的粉色鏡仔，的確為感覺較平凡的MINIOne放射出另類光芒。<br><br>記者：許維雅<br>攝影：伍慶泉、黃子偉<br>Model：Susan@Z.models</p><p>兩身五鏡十色組合</p><p>MINIHK剛於6月尾提供OnlineStore網上賣車服務，繼限量10架的MINISOHO成網上限定車款後，今個月再推出MINIOneRay，大玩自己襯顏色。外形向來色彩豐富的MINI，玩顏色本來就是強項，再揀選車價最平的入門車款MINIOne變種成網上版OneRay，於線上獨家提供青綠、粉紅、粉黃、粉藍及粉橙共五色MirrorCaps畀車主選擇，加埋DarkSilver及PepperWhite兩種車身顏色，可襯出十個不同顏色組合。</p><p>五色MirrorCaps鮮艷奪目，與指揮燈旁的TrimSet顏色一樣。我覺得白車身襯粉紅或粉藍鏡夠Cute；灰車身襯青綠或粉黃鏡就最突出。</p><p>扭力勁強　入彎如玩高卡車</p><p>剛於3月才抵港的MINIOne，以入門價毋須二十萬作招徠，早前未有機會親身試揸，向來懷疑馬力稍遜的一仔會不會不及大佬Cooper。新一代一仔的引擎容積由1.4公升改為同Cooper一樣的1.6公升，馬力輕微提升至98匹，雖跟Cooper仍相差20幾匹馬力，但當轉數低至三千轉就可輸出153Nm扭力，即使遊走彎多路斜的清水灣，亦能顯示力量十足的表現，KickDown的轉波反應夠，足以應付大斜路。至於軚環操控同懸掛的設計，亦沿用充滿動感的Cooper設定，揸落好似玩高卡車一樣咁過癮，入彎表現夠晒Sharp，如軚環有加減波撥片當然更好玩。不過為減低成本降低車價，一仔不但欠缺撥片，大部份的內櫳裝飾及配備都由真皮換上帆布及膠料配襯，幸好無損MINI的潮味。若然可以揀選埋內櫳顏色配襯車身就最Perfect喇！</p><p>規格</p><p>引擎：1,598cc直四<br>馬力：98hp/6,000rpm<br>扭力：153Nm/3,000rpm<br>傳動：六前速自動波<br>售價：$199,900<br>查詢：31936800（minihk.com）<br>網址： http://www.minihk.com/ </p></body></html>