<html><header><meta charset="utf-8"><title>靚女叻女之嘆 - 左丁山</title></header><body><h1>靚女叻女之嘆 - 左丁山</h1><p>記者B做咗年幾記者之後，卒之知道記者人工低，一個人住在香港，交租之後，所餘無幾，而且前途茫茫，於是幾個月前就辭咗職，周圍遊覽，最近去完泰北，在緬甸邊境森林、河流遊玩之後，決定到美國碰機會。唔少八十後出生之男女就有呢種選擇自由，一來當年在美國出世（記唔記得八十年代有不少香港媽咪跑到美加生細路？記者B父母不屬此類，但在留學時期生咗B女），揸美國護照，二來父母唔使兒女養家，任佢哋想點就點，故此佢哋嘅自由度非常高，唔似得左丁山一代一出身就要在香港搏命做事，身不由己。<br>記者B平時在蘭桂坊及蘇豪區與同學飲慣，臨走前，拎出不少照片畀表哥睇，表哥即刻投訴：「乜你啲朋友咁靚女o架，平時又唔見介紹畀我識？」記者B大笑：「鬼知你唔識得自己去搵嘅咩，有一樣嘢可以鼓勵你，我哋呢班留美同學全部來自香港國際學校，個個讀書好叻，但我哋落到酒吧，連我都有男孩子走過嚟傾偈，但我哋最靚最靚嗰位，竟然從來冇男仔行埋佢度，佢去咗上海半年，亦無男仔打電話搵佢，真奇！」表哥亦是八十後，對此有解釋：「我哋好怕食檸檬嘅，對太靚嘅女仔就冇乜必勝信心，搵你咁嘅樣貌嘅就比較有把握啲噃？」記者B話：「你哋啲男仔冇鬼用，正怕死鬼，做女仔原來要做secondbest先至多人追！」</p><p>真靚女難搵人追，真叻女亦然。另一位八十後肥仔H讀完副學士就在地盤工作，已經升到做科文，日常除咗買股票及返工之外，別無他事。肥仔H認為打工唔會發達，長遠要靠長期持有股票，於是個個月出糧就用咗一半錢去買股票，參加咗一個月供計劃。乜唔使交租、養父母咩？肥仔H嘅父母與細佬已經返咗鄉下長住，唔會再返香港，而父親以前將所住公屋買下，現在留低畀肥仔H一個人住，幾舒服啫，所以佢從來都唔想話供樓買樓，只係想搵女朋友。佢老闆同佢講：「有無留意到我哋公司啲年青女職員，凡係已經升到經理嘅，都冇拍拖o架？」肥仔H諗吓，又係噃，三位八十後女經理，做事又叻又勤力，但真係一日到晚在公司工作，究竟因為工作太忙唔得閒拍拖吖，還是冇男朋友，所以眼中只有工作？老闆話：「肥仔H，你夠膽就去追啦，公司啲年青男同事怕女經理們太叻，唔敢妄動呀。」</p></body></html>