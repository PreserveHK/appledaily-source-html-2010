<html><header><meta charset="utf-8"><title>隔牆有耳：勁爆政綱起義 - 李八方</title></header><body><h1>隔牆有耳：勁爆政綱起義 - 李八方</h1><p>天氣陰陰濕濕，特別多蛇蟲鼠蟻橫行。噚日五區補選截止提名，忽然湧出一大堆人交表，選舉常客固之然無失場，豹隱多年嘅特首參選人都蒲頭，佢哋啲政綱講就天下無敵，恐怕做就無能為力，出選港島區嘅巴士阿叔陳乙東，政綱要求政府每個市民派40萬元，可做退休金、升學及買樓，十分大想頭。</p><p>有建議領養老人</p><p>巴士阿叔多次參選，今次政綱激過起義，聲稱爭取最低工資時薪100元，每日工時上限8個鐘，每周工作4天；兩日放假家庭日，一日畀夫妻享受性愛。佢老作古語有云：「有性愛，無戰爭。」巴士阿叔又要解散醫管局，爭取全民免費醫療，經費由富豪隨緣樂助，同時設立賭場同紅燈區，安排老人領養計劃，解決老人院宿位不足問題。<br>八方並非對狄娜不敬，之不過出選九西嘅林依麗，都堪稱奇女子啩，佢多年來爭取包二奶刑事化，今次參選繼續嗌呢句口號，新增政綱係保留功能組別，不過唔畀啲議員投票，即係得個講字，又建議取消農曆年、10.1放煙花，將費用救濟窮人，爭取立法全港商場商廈晚上10點熄燈，減少光污染。<br>另一奇人白姐姐政綱天馬行空程度毫不遜色，唔止要保留功能組別，仲要加多家庭主婦、在職婦女、80後青年、傷健人士同退休人士五個組別。同白姐姐一樣係出選九西嘅商人郭兆明，銜頭夠晒嚇鬼，報稱係國際釋迦文化中心主席，又係「國際共產黨員」，政綱係以六合彩攪珠方式進行選舉，候選人唔使拉票，包冇賄選問題，參選宣言好豁達，「若能零票紀錄落選，留一佳話，足矣！」</p><p>特首參選者出動</p><p>在新東出選嘅陳國強，之前一度被誤會係工聯會前議員，原來只係同名同姓，佢帶埋一堆生果報名，話生果要嚟食唔係掟，八方知佢寸社民連，可惜冇乜創意。報名出選新東嘅胡世全，據網上資料係餐廳老闆兼虔誠基督徒，幾年前已想從政，希望更多基督徒參政影響社會。忽然參選九東嘅杜森，根據資料，96年曾參與首屆特首選舉，事隔多年心癮未死，好有heart。<br>mailto:pf_lee@appledaily.com</p></body></html>