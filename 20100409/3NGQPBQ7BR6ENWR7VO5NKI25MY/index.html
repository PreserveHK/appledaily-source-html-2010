<html><header><meta charset="utf-8"><title>高清行人路之數碼達人：先達手機　我最快！</title></header><body><h1>高清行人路之數碼達人：<br>先達手機　我最快！</h1><p>買電腦會諗起深水埗，咁手機呢？梗係先達啦！當中出位代表梗係G-World！新近熱爆潮物iPad就由佢搶閘香港首賣，但大家可能唔知，原來歷代iPhone都係由佢率先開賣，先達代表乜？新囉！<br><br>記者：許福合<br>攝影：王文忠、許福合<br>Model：Leanne@PureModels</p><p>iPhone2G最威</p><p>訪問日，撞正G-World搞iPad全港「首賣」，記者、機迷企滿先達街頭巷尾！幾日間入了3次貨，賣了過百部；大住膽問櫥窗前、企咗半粒鐘哥仔係咪掙扎緊買唔買？佢話：「唔買都要嚟睇吓！」；其實G-World已經係先達15年金牌老店，每有新機，機迷都會落嚟問香港到貨未？軸心主事人阿Lo解釋：「香港係由我哋第一個引入日本手機！1、2、3代iPhone亦係由我哋首賣！率先幫客人解Lock亦係由我哋做起！」就係一個快字，機迷每諗起新機，就自自然然落嚟巡舖。問阿Lo印象最深係邊部機？「當然係iPhone2G，第一批機返咗5部，賣$16,800，一陣就賣晒！」（編按：當時機價為599美金，約港幣$4,672！賣一部隨時水腳都賺番，再賣差不多是淨賺了！）其他如NexusOne、PorscheDesign都係佢第一個入貨，G-World喺追機玩家心目中，簡直係潮機勝地。
</p><p>率先賣iPad</p><p>做開手機嘅G-World，連iPad都做埋，64GB版第一日炒上$8,680，第二日再有新貨回落至$8,380，阿Lo話入貨最緊要有眼光：「憑Apple品牌效應，加上咁多功能，非其他機能取代！」難怪場內行家入貨前，好多時都會問吓佢意見！不過高人有時都會跌眼鏡，考起阿Lo就係最近嘅HTCmini，三千幾一部其實唔算貴，不過用家就係唔太受落，G-World櫃頂多盒被打入冷宮嘅mini就係證明，最慘仲係死因不明！<br>G-World做開新手機，經常可以見識到玩家追新手機有幾瘋狂嘅程度，阿Lo最有印象係一次：「有個客買咗部新手機，玩咗唔夠4粒鐘，就即刻放咗佢，蝕咗成千蚊，仲話試過唔好用，不過佢轉頭又買咗另一部新機！」<br><br>G-World（23966900）<br>旺角先達廣場1樓F56</p><p>日本手機專賣！</p><p>另一先達人氣特色舖，係專賣日本手機嘅三禾電氣，店長Simon話佢哋係先達少有專營日本手機店舖，點解日本手機咁Hit？Simon就話：「好多客睇重MadeinJapan，而且日本手機平均質素相當高，尤其係影相、屏幕畫質，甚至會比本地行貨更佳，而且最近好似Sharp等品牌，更將電視技術應用在手機屏幕上，更討用家歡心。」Simon更提到大部份日本手機保值能力都好高，更啱追潮同追新款嘅玩家。日本手機外形五花八門，有玩家當知道有新手機推出，就會立即打電話畀Simon，追問幾時會有貨返，甚至係等舖開門，務求第一時間買到心頭好，好似SharpSH01B，最近就非常熱賣，1,200萬像素CCD鏡頭，3.4"AQUOS芒同七彩閃燈，外形殺晒！
</p><p>三禾電氣（23740618）<br>旺角先達廣場1樓F66、F85</p><p>街坊Guide你<br>富士HS10　最強Prosumer</p><p>先達就賣手機，星際最強就賣相機！當中有8年歷史、開荒牛級老舖DCPower店長阿俊介紹，呢期熱賣相機除E-PL1外，富士新落場嘅HS10亦大受好評，阿俊大讚佢任何環境場合都啱使，24mm廣角，30倍光學變焦，加上高清拍片，$3,680玩晒，仲想點呀！</p><p>DCPower（23846698）<br>旺角星際城市2樓201號鋪</p><p>P&amp;P港產靚相機</p><p>近年單反機勁Hit，有無諗過點安置好相機同鏡頭？本地設計品牌P&amp;P，有隻TwoBag相機袋，放得落一機多鏡，更隨時可由單肩式變成背囊，要拎大量器材者必玩！至於潮界4/3系統嘅細機，亦有隻MDC相機袋，放得落1機2鏡，潮人必備！</p><p>Pierre&amp;Paul（35869689）<br>旺角星際城巿2樓234號舖</p><p>買罕見6×6　Hasselblad</p><p>舊式相機都好多Fans，DigitalWorld嘅Charles話佢哋有部罕見Hasselblad500C/M，玩6×6菲林，以相質實淨見稱；叫價$8,500；另外佢哋仲做埋二手生意，間唔中有客會成套器材轉售，例如Nikon換Canon，多啲巡場，包你執到筍貨。
</p><p>DigitalWorld（28339139）<br>旺角星際城巿2樓214號舖</p><p>買全可動名人Figure</p><p>玩具狂熱係香港較少見的訂製Figure專門店！店長Frank話近來最多人訂係MJ同星戰Figure，記者見到辦樣大約半呎高，全身關節可動，可擺Pose同換衫；訂做公仔約需數月時間，價錢由$700到$1,200！
</p><p>玩具狂熱（23884677）<br>旺角兆萬中心2樓218室</p><p>幪面超人RiderDouble　抵玩！</p><p>旺角仲有一個潮人集中營，就係兆萬嘅玩具舖！當中最家傳戶曉嘅梗係18年歷史超人玩具，佢哋專門搜括日本玩具，門口玩具櫃位，簡直係大人細路影相勝地！問老闆王Sir最近有咩好玩？佢就推薦幪面超人RiderDouble，動漫Hit，模型公仔亦好受歡迎，一盒$200。</p><p>超人玩具（23662688）<br>旺角兆萬中心2樓222室</p></body></html>