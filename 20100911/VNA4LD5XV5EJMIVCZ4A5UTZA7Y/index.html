<html><header><meta charset="utf-8"><title>新iPodTouch溝「4仔」　埋堆FaceTime</title></header><body><h1>新iPodTouch溝「4仔」　埋堆FaceTime</h1><p>上星期SteveJobs喺美國介紹有新iPod系列，Touch、nano到Shuffle都有新貨上架，我最有興趣都係iPodTouch嘅FaceTime通話功能，讓一向只係識玩嘅iPodTouch變成Wi-Fi電話，更加實用，仲可以同iPhone4煲粥！<br><br>記者：許福合<br>攝影：梁細權<br>Model：Betrys@GME</p><p>配前置鏡頭</p><p>新iPodTouch使用了最新iOS4.1！其實由9號開始，所有「i字頭」都可以同步自行升級了，不過若然你唔係用緊iPhone4，就玩唔到當中FaceTime視像通話；不過新iPodTouch係繼iPhone4後，另一部內置前鏡頭i裝置，各位蘋果迷想要埋堆，可以考慮吓佢。<br>FaceTime基本操作就同iPhone4差唔多，最主要分別係「打電話」時，要先輸入對方電郵地址，若與iPhone4通話，就會顯示對方電話號碼。留意咪位設於機背鏡頭旁，傾落會感覺怪怪，想聲音收得好啲，可使用iPhone適用免提耳筒，通話會較方便。</p><p>駁Wi-Fi即Chat</p><p>iPodTouch唔係電話，無得用3G，只能靠Wi-Fi！而同iPhone4一樣，想玩FaceTime要先駁Wi-Fi才可以打出，亦都可以接聽電話；按右下角圖示，前置同機背鏡頭會互相切換。想睇清楚iPodTouch點玩FaceTime，記得上蘋果網睇片喇！</p><p>速度快過3GS</p><p>用新iPodTouch玩FaceTime感覺最大分別係輕鬆咗，事關機重只得101g，兼且又薄身，長時間煲粥都無咁攰。至於好多人關心速度，新機都係用A4晶片，用落肯定比3GS快，與iPhone4相近，但Retina屏幕感覺無iPhone4畫面咁實。<br>機背鏡頭可以拍720P影片，相片亦有960×720，不過相質一般，室內試拍雜訊頗高，想用嚟玩相機App？可能會較失望！</p><p>iPodnano四方芒</p><p>外形變得最多係nano，無咗幾乎係標誌嘅轉盤，改為使用一個四方形1.54"240×240Multi-Touch芒操作，聽歌時有多種播放模式，屏幕可顯示Cover、歌曲資料及歌詞等，亦可放入相片及收聽FM電台。</p><p>iPodShuffle5色鋁金屬</p><p>上一代iPodShuffle玩到連掣都無埋，今次iPodShuffle還原基本步，有番播放按鍵，使用上應比較方便。機身用鋁金屬外殼，有5種顏色可以揀，仲增加咗個VoiceOver按鍵，一按就知聽緊嘅歌名。</p><p>Profile</p><p>儲存：8/32/64GB<br>屏幕：3.5"960×640Retina<br>機背鏡頭：相片960×720/720P影片<br>前置鏡頭：相片640×480/VGA影片<br>電池：40小時（音樂）/7小時（影片）<br>系統：iOS4.1<br>體積：111×58.9×7.2mm<br>重量：101g<br>查詢：Apple（800908988）</p></body></html>