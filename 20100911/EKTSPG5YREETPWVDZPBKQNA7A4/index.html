<html><header><meta charset="utf-8"><title>波神周記：呢粒糖係大茶飯</title></header><body><h1>波神周記：呢粒糖係大茶飯</h1><p>"朗尼召妓點及活士精采"</p><p>國際賽期在轉會窗關閉後展開，冇乜波睇冇乜波賭，加上學生哥告別暑假，夜晚收工感到漸有秋意，街上也冷清不少；熱爆新聞竟然係曼聯球星朗尼，被揭在太太懷孕期間多次召妓；呢類有味新聞近年實在太多，有幾多成真，小弟感覺已不多，傳媒砌極，點都唔夠老虎活士咁震撼啩？活士認錯後仍一沉不振；朗尼又點？實令紅魔躉擔心。C朗走後，迷哥迷姐靠晒呢位場上勇猛既「老虎狗」，連佢都信唔過，唔通靠成日想扮C朗嘅拿尼？
</p><p>"數碼通多賺6倍我有份"</p><p>隨身最重要除咗銀包，當然係部iphone，晚上收工同好友飲嘢，唉，大懵唔見咗，搵唔番，呢勻真係大件事；幸得兄弟相助，三數天已能找到一部，錢多花了，最重要係不要讓自己心情一直沉下去，有心機貼好啲波，乜都補番數。見過鬼仲唔怕黑，今次順便去數碼通申請固網，幾十蚊月費仲送電話，樣樣都話要等幾個禮拜，去親門市都人山人海，唔怪得佢哋剛公佈業績，盈利升到嘭嘭聲！</p><p>"裝有線頂股價沉底"</p><p>數碼通股價係咁升，相反有線寬頻就每下愈況，跌穿埋一蚊雞；身邊好多人聽到佢哋講裝英超仍然氣憤難平，我心裏卻慢慢屈服；冇辦法，鬼叫英超係我生命，純睇波捧阿仙奴，落重注博吓車仔曼聯嘅波，企硬唔裝出街睇皮費仲貴。最重要係裝咗，可以同三五知己喺家中打邊爐飲吓酒睇吓波，人生一快事；好，趁呢排熱潮漸過，考慮幫襯吓佢哋，幫手頂住個疲弱不振嘅股價！</p><p>"聯賽返嚟要認真對待"</p><p>去到聯賽大場面，真係可以認真啲刨波，何況今屆歐國外改咗制，變為踢周五同周二，咁球星們就有多一天或以上時間，歸隊操練準備周末大戰，正路波估計抬頭機會較大。不過單係今日開嘅98場波，算你有幾雄厚財力，都未必有無窮嘅精力，切忌段段賭，邊段時間自己最放鬆，最空閒，check準出場陣容賭都未遲。巴塞對靴高斯，阿積士對威廉二世，兩主隊隔籬埠都要讓到兩球半/三球，即係贏到4球先收晒，離譜啲啩。不過冇人知美斯同蘇亞雷斯會唔會留力打歐聯，呢類牌面波，勸大家量力而為，最好玩，梗係80蚊買2串3波膽，不過如果開兩個「其他」，就得啖笑！</p><p>"小病是福搵鹿角愛華頓幫補"</p><p>破財加腸胃炎痾到腳軟，加埋冇波睇，真唔自在；好彩啲長揸股仔幾好，連六合彩買電腦票都中到4個半字，希望旺氣帶到本欄同身邊人。上次貼歐國外開晒對家真係肉酸，今次依然用精兵策略，重心賭兩場加多幾注波膽過關。上次寫賭波愛曼聯俾好友揶揄，其實都係以事論事；今次就唔同，英超早場愛華頓鬥曼聯，同戰鬥員A一致，真係唔信愛華頓咁差，今次更會好好招呼雞蟲朗尼，由熱變大冷，受讓半球，我博[+1]同冷W，望重演富咸迎曼聯歷史食大茶飯；串射日聯鹿角，隊波守力差咗，但今迎魚腩維加泰，信會收拾日聯盃出局心情盡情發洩。<br><br>語錄：歐國外提早打完，估計周六會有利聯賽熱門隊，不過作客讓波從來要謹慎；相反，強隊主場出擊，有部份球隊確有能力盡情發放。</p></body></html>