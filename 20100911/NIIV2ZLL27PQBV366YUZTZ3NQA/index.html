<html><header><meta charset="utf-8"><title>消費blog：酒店試法式42招面部按摩</title></header><body><h1>消費blog：酒店試法式42招面部按摩</h1><p>呢輪空氣污染好嚴重，又翳又焗，唔少姊妹猛做mask救面，有啲friend索性去酒店做spa，有質素保證嘛。沙田凱悅酒店PR老友Edith急call小妹，佢話酒店MeloSpa水療中心首次成功引入有近百年歷史嘅法國Payot護膚產品同佢獨一無二嘅法式42招面部抗衰老美容療程，叫小妹試吓。</p><p>護膚品成份天然</p><p>專登飛嚟香港嘅Payot美容顧問AureliaLebouc噚日同小妹講，Payot係1920年女醫生DrNadiaPayot創立，護膚理念係將面部肌肉運動結合美容療法，研發一系列針對唔同膚質、肌膚問題嘅護膚品，再配合埋42招面部按摩，皺紋一掃光。Payot護膚品成份以植物、礦物為主，王牌孖寶PateGrise、Speciale5可一夜去暗瘡，淡化暗瘡印；活水保濕系列恢復肌膚彈性；下周會推三款全新金裝產品，包括踢走黑眼圈魚尾紋嘅全效緊致眼膜、緊膚塑型面膜及唇部去紋霜。<br>MeloSpa美容治療師Tina話，用咗兩個月先學識Payot療程，主打梗係42招面部按摩，「坊間按面最多20招，Payot多成倍，做得好細緻，單係按摩眼輪眶肌，都做足五、六招」。小妹聽完當然要試吓，Tina手法純熟，成班姊妹按完都話塊面靚晒。<br>Tina話，Payot共有8款面部及身體護理療程，價錢由$700至$1,500不等；顧客另可單買護膚品都得o架。<br><br>電郵：mailto:shoppingjing@appledaily.com</p></body></html>