<html><header><meta charset="utf-8"><title>活樂遊1：無人裸泳灘　曬前曬後大解脫</title></header><body><h1>活樂遊1：無人裸泳灘　曬前曬後大解脫</h1><p>蔚藍的天，透明的海。婆娑樹影間，泳池邊，兩條赤裸肉體溶了般攤住曬太陽。一聲咕～打破了美麗的寧靜。「粟米～肚餓啦，但我連着番衫出門口都懶呀！」其實件衫已唔知丟哪去了。只着住條泳褲的粟米不知打哪抽出一隻手機：「哈，等我打電話叫酒店派人去買餸，我哋就可以繼續匿埋長攤喇！」「咁麻煩call埋個靚仔大廚入來煮埋餐飯佢啦……」<br><br>記者、攝影：陳慧敏<br>Model：Sukmi<br>鳴謝：Napasai、曼谷航空</p><p>匿埋式別墅　瞓過唔願走</p><p>去蘇梅島四日三夜的行李箱，比返大陸三日兩夜的行李還少。「你無乜機會着衫o架喇！帶少兩件慳番啲篋位買手信啦！」出發前我「提醒」同行的粟米（Sukmi）。<br>由香港出發，約3小時即達水清沙幼、resort間間hideaway的蘇梅島。我們入住的Napasai，近年落入法籍經理Jeremie手之後，就由一間「霉得得」的老resort，變了瞓過唔願走的匿埋式豪華resort。<br>酒店有55個客房，間間都係連露台的向海獨立小屋，還有14幢可供出售的別墅，這裏，才是此行目的！14間villa的匿埋程度係，由酒店大堂往villa的一條小路上，都有個私家lobby幫大家check-in，住咗入嚟都無人知。打開villa大門，是個隱密的樹林山谷，曲折的木棧道帶你走遍三個房間，一應俱全的廚房及飯廳，直落樹林後的宅姑池，泰式凉亭，住在裏面，你看不見隔籬屋的情況，人家都看不到你。「帶咗小朋友嚟都唔知點捉番！」同行某媽媽道。直到別墅前草地上，雞蛋花下的海景泳池，才叫做一個villa。</p><p>逐嚿石搬走　一人一私灘</p><p>住在villa裏的Jeremie說：「我還想每家一個私人沙灘。現在岩石下是佈滿碎石的小石灘，我們日日四五點休閒時間，就召集「志願者」（即是得閒的酒店員工，包括Jeremie）幫手，逐嚿石搬走。預計明年6月，成個灘都會乾淨晒，個個匿埋的貴客都會有個水清沙幼靚海灘。」噢！到時候不單止可以裸泳裸曬，還可裸着身碌出海哦！這樣的villa還有兩座放盤，售價約150萬美金起，人不在之時有Orient-Express來管理及維修，仲可以租出去給旅客收租，淨住就每晚$5,948起。</p><p>Napasai</p><p>地址：65/10BaanTai,Maenam,KohSamui,Thailand<br><br>網頁： http://www.napasai.com </p><p><br>住宿：海景別墅約$2,181起，而Sukim裸泳的超浮誇海邊兩房私家泳池同沙灘別墅就約$5,948起</p><p>任碌清水灘　執大條海參</p><p>做太耐宅女始終不太好，縱使這是五星級超高貴的宅法。夏天，說蘇梅的天氣不熱就騙你，細長幼滑的沙灘，晨早七八點太陽正溫婉（過十點好辣o架！游水就趁早），又遇着退潮時間，玻璃似的清晰海水只到腳眼。即使走到離岸遠遠的地方頂多只到小腿肚，陽光下閃着光，浪花退去，拉出閃閃令的花紋，我跟Sukmi忍不住在上面碌！這裏本來是個石灘，「人為」清場不久，算是個少人踏足的「新」海灘，所以晨早在淺水的地方走過時，腳邊蟹仔魚仔一下四散！隨便撈起一堆小螺殼：「嘩！全部都是寄居蟹！」甚至還有肥大肉厚的海參，任執！</p><p>4個鐘Spa　瞓住變靚</p><p>除了房內長攤，曬了一身無痕的古銅色。為了越攤越美麗，我們決定怎也都要爬出villa，走一轉去做spa。特別是經過隔籬版的一日海上歷險以後。Spa隱沒在叢林中，主打以熱帶水果及花卉等天然材料給客人做護理。除了我們最熟悉的古法泰式王室按摩NuatPenBoran及草藥包按摩Samunprai，連小朋友都可以享受溫和的，做完一定瞓得好的NangfaAngelBliss。推介的NapasaiSignature，其實即將spa裏面最受歡迎的幾項服務打包成套，4小時的療程由泡花香浴開始，以香茅及香橙精華作的鬆弛按摩，適合任何皮膚的柔膚面膜等，做完之後會返老還童重獲新生。</p><p>收費：4個鐘NapasaiSignature約$1,990、小朋友50分鐘Nangfa約$327</p><p>燭光晚餐　吞拿包鵝肝超Match！</p><p>有沙灘有星星，浪漫的燭光晚餐，在歐洲人眼中簡直是度假的must。來了個法籍Jeremie，餐廳當然會混入法國風味的浪漫晚餐。特色菜是吞拿魚薄片，配煎鵝肝。「個配搭咁怪嘅？」初聽，我同Jeremie都有同感，然而被吞拿魚包着的鵝肝吃起來，感覺原來很鮮味。靠海吃海，必試的當然還有每日推介鮮魚，配合新鮮蔬果同泰式醬料實在鮮味，特別一提係「蒸魚」Menu，馬拉糕咁大個蒸籠幫你蒸上一條，鮮味是當然的，仲要好大份，勝在賣相都夠嚇人同搶鏡嘛！不可錯過是他們的法式甜點，homemade雪糕味道香濃卻不太甜。</p><p>TravelMemo<br></p><p>持BNO或特區護照免簽證。泰國領事館：25216481<br><br>乘坐曼谷航空往蘇梅島，來回經濟位票價由$2,640起。學聯旅遊： http://www.hkst.com </p><p><br>1港元約兌4泰銖（文中價錢已折算港元）<br><br>220V，兩扁腳插座</p></body></html>