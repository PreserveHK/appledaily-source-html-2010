<html><header><meta charset="utf-8"><title>讀書計數 - 左丁山</title></header><body><h1>讀書計數 - 左丁山</h1><p>財務總監Ｗ約吃午飯，傾吓兒子入學問題。此日睇新聞，知道有婦人因女兒不獲英基學校取錄，與丈夫口角，憤而自殺一事，大家談起來，不勝感慨。總監Ｗ結婚數年，兒子在○三年出世，因是年有沙士，出生嬰兒數目比較少，根據政府統計署數字，有47,687人，係過往十年最低紀錄，故此佢位公子嘅入學競爭，比較冇咁劇烈，譬如○七年嘅出生嬰兒數字大增至70,394人，入學競爭就大好多咯。○七年數字包含內地婦人來港分娩嘅數字，呢批內地嬰兒究竟有幾多來港讀書，係一個好大嘅未知數，如果教育局根據○三年數字嚟部署殺校縮班，但四年後又要加校加班，咪攪到教育界大亂？諗吓都頭痛。<br>總監Ｗ素來精於數字，為要送兒子入國際學校，前年已買定國際學校債券（debenture），據佢講，漢基國際學校CIS債券已炒到三百幾萬元，咪話唔得人驚，中產階級買唔起。佢當時因自己持有加拿大護照，考慮之時在兩張約莫同價嘅債券（八十萬元左右），捨棄咗數碼港嗰間（高錕教授創辦），要咗加拿大國際，點知時至今日，唔知係唔係與高錕教授有關，該校債券市價已升咗一倍咁滯，而佢揀選嘅加拿大國際學校債券價格停頓不動，於是大嘆走寶，以走勢睇，高教授創辦之學校債券，大有機會與CIS看齊，有升冇跌。</p><p>左丁山就話，如非真係富貴，無謂追逐天價學校債券咯，入到CIS，人哋阿爺係福布斯香港富豪排名榜上嘅人物，同學仔出入有保鑣跟隨，自己仔女返嚟問你：「新年同學Ａ去瑞士滑雪，同學Ｂ去摩納哥別墅休息，我哋去邊呀？」即使你有一億身家，都好難同人比較喎！不如慳番啲昂貴債券、昂貴學費，叫仔女讀本地免費小學、中學，將相等學費儲蓄起嚟，送佢哋去外國讀大學。財務Ｗ計慣數，即刻話：「係嘅，計NPV（淨現值）就着數晒，一個每年不斷使錢，另一個不斷儲錢，十二年後，儲錢嗰位會剩番好多，如投資得宜，留學費用都賺到啦，唔使動用本金㖭。」數就係咁計，但好多人驚死讀本地學校執輸，仔女英文會差CIS學生幾皮，好蝕底。唔係嘅，請英婦補習會話/寫作，每年暑假送佢去外國英語夏令營，仍然可以慳番好多（與國際學校學費比較），中產階級無謂充大頭吖！</p></body></html>