<html><header><meta charset="utf-8"><title>星光家族處女騷內訌羅力威寸亢帥克「你有fans咩？」</title></header><body><h1>星光家族處女騷內訌<br>羅力威寸亢帥克「你有fans咩？」</h1><p>一班亞視星光家族成員因參加歌唱比賽實現夢想，前晚眾人在九展舉行一連兩場演唱會，當中以冠軍羅力威成全晚風頭躉，一向cool爆的他更在台上寸爆亞軍亢帥克，取笑他是否有fans捧場。</p><p>一連兩場的《3RockYourDream星光家族演唱會》前晚在九展StarHall舉行，當晚一眾評判如肥媽瑪利亞、周國豐、WalterMa及前亞視高層張永霖等到場睇騷支持。</p><p>譚杏藍勁谷胸</p><p>當亢帥克獨唱完後，羅力威出場大搞氣氛，亢帥克問他為何走到台前，羅力威寸爆說：「你有fans咩？你有好多fans，睇吓大家係咪咁易畀掌聲你。」亢帥克坦言外界指他們不和，羅力威聞言只說：「其實我哋好friend，我仲寫咗首歌畀佢，因為我冇佢唱得咁好。」亢帥克聞言笑稱：「威哥寫歌畀我喎！真係好難得，多謝晒。」各成員皆悉心打扮，當中以譚杏藍一條紅色吊帶裙最性感，加上她又谷胸擘髀，認真出位。<br>當晚一眾成員以唱別人的歌為主，雖然錯漏百出，但氣氛尚算不錯。</p><p>享受明星感覺</p><p>尾聲時羅力威再度出場為經常黑面自辯說：「希望大家體諒我，我音樂創作時係自閉啲，匿埋一邊同周圍唔融洽。」不過他坦承成為明星受人注目感覺很正。<br>後台問到羅力威及亢帥克是否真的不和？兩人異口同聲表示：「梗係唔係，我哋冇不和，只係搞吓氣氛。」<br>採訪：胡比　攝影：陳順禎
</p></body></html>