<html><header><meta charset="utf-8"><title>夠Car事：10分鐘開壇　玩具變真車</title></header><body><h1>夠Car事：10分鐘開壇　玩具變真車</h1><p>虎年有乜願望？我只望有工開，做車版嘅繼續揸盡天下名車。一位小學老師，閒時鍾意擺陣Set燈影玩具車，練吓摸吓，學成一身以假亂真技術，只靠一支竹、幾塊膠板，開壇唔夠10分鐘，玩具鐵車仔居然影到似原廠新車廣告。實現夢想，唔係一味靠求神拜佛嘅。<br><br>記者：徐影龍<br>攝影：王文忠<br>Model：Suki、Paris@PureModels</p><p>平時八卦上網亂逛，偶然見到小學教師Circle嘅網誌，入面一堆靚女沙龍，呢類相本來互聯網上如恒河沙數，無乜大不了，望到其中一Part名車靚相，做得車版記者梗要Click埋入去睇吓。相簿內最多係BenzC63AMG、Porsche911、NissanGT-R同法拉利F2009，有晒全車HighLight同倒影，似足官方原廠廣告相，Click到落底先知全部係玩具！<br>後尾同Circle做「家訪」，秘密武器原來係個「迷你Studio」；兩張摺凳墊起幾塊反光膠板，加張黑色畫紙同深色膠板做倒影，擺陣過程相當熟練，10分鐘唔使已可㩒相機影相，最後抄落電腦，用《Photoshop》執兩執，一張以假亂真、似足廣告硬照靚相就完成。</p><p>同老死一齊玩</p><p>Circle話影玩具佈局靈感嚟自真車拍攝，由反光位、落燈角度，都係將真車拍攝迷你化。「參考過好多車廠拍攝嘅資料，基本上玩具都係咁影，縮細後閃燈仔都夠用，雖然只得兩支SB-800，但可就住唔同角度諗Lighting，最後用電腦組合所有光源。中間試過、亦失敗過好多次，到目前先算有啲滿意。」老實講，我做記者12年，覺得Circle由拍攝到執相，都唔係咩高難度技術，不過勝在心機搭夠。「係呀，因為我同識咗8年嘅老死Samuel，都好鍾意影相同玩具車，經常一齊研究點樣影得靚啲。我連珍藏玩具都擺晒喺佢度，唔係我無位擺，不過放埋一齊開心好多嘛。」望吓Samuel家中一角，擺晒二人心愛珍藏，每架初版都賣過千蚊，真係恍如一個小型CarShow。<br><br>作者網誌： http://www.pbase.com/circle </p><p>真車一樣影出Mood味</p><p>攝影其實都幾講天份，既然Circle能將玩具車影到似真車，腦中升起不如索性畀架真車佢影嘅念頭，不論效果如何，衝擊吓我哋《夠Car事》嘅影車靈感都好吖。</p><p>車輛提供：RichburgLotus（28770810）</p></body></html>