<html><header><meta charset="utf-8"><title>馮仁昭四圍超：賀歲片票房大戰　72家穩勝花田 - 馮仁昭</title></header><body><h1>馮仁昭四圍超：賀歲片票房大戰　72家穩勝花田 - 馮仁昭</h1><p>農曆新年三日假期結束，香港電影票房又是埋單計數嘅日子，最受矚目嘅當然係兩套賀歲喜劇《72家租客》同《花田囍事2010》，前者截至前日年初三累積票房有成1,200萬元（詳見附表），當日都收成239萬元，拋離主要對手《花田》累積嘅914萬元。其餘兩套武打華語片《蘇乞兒》同《錦衣衛》各有各鬥，分別收589萬元同408萬元，加埋都唔夠《72家》勁。<br>王祖藍噚日喺將軍澳電視廣播城錄影《星級廚房》，對於電影《72家》票房跑贏，王祖藍話：「《花田》真係冇得追，之前佢哋日日攞頭威，好想等志偉返嚟拎番個尾彩，有2,000萬志偉話會請大家旅行。」<br>另外，吳君如同古天樂噚日接受商台訪問，講到兩年都有份拍賀歲片，君如笑笑口話希望自己成為吉祥物。至於《72家》有百幾位明星演出，君如出口寸無綫：「係好多喎，所以咪無言感激，冇錢收。」
</p><p>內地票房低開</p><p>內地方面，《阿凡達》已經收咗11億人民幣，《孔子》亦終於過億。《錦衣衛》上咗11日已過9,000萬。估唔到嘅係《全城熱戀熱辣辣》5日收3,000萬，《蘇乞兒》6日收2,000萬、《花田》4日收1,200萬、《72家》4日只得200萬、《財神到》更慘，6日收得120萬，就係因為太多戲上，觀眾太多選擇，票房都分薄晒！</p><p>賀歲電影香港累積票房（截至前日）</p><p>1.《72家租客》$11,923,247<br>2.《花田囍事2010》$9,141,170<br>3.《波西傑克森：神火之賊》$7,903,454<br>4.《蘇乞兒》$5,894,594<br>5.《緣滿情人節》$5,352,813<br>6.《錦衣衛》$4,083,235<br>7.《公主與青蛙》$2,243,062</p><p>年初三（16日）單日票房</p><p>1.《72家租客》$2,396,700<br>2.《波西傑克森：神火之賊》$1,560,522<br>3.《花田囍事2010》$1,499,257<br>4.《蘇乞兒》$1,085,470<br>5.《緣滿情人節》$903,310<br>6.《錦衣衛》$731,962<br>7.《公主與青蛙》$552,982</p></body></html>