<html><header><meta charset="utf-8"><title>小儀絕配祖藍桃花咀到傻</title></header><body><h1>小儀絕配祖藍<br>桃花咀到傻</h1><p>王祖藍和阮小儀在無綫劇集《情人眼裏高一D》內，首度飾演情侶，二人分別有多場咀戲，小儀更說：「無端端呢期咀到儍咗！」</p><p>王祖藍與阮小儀早前在尖沙嘴為無綫新劇《情人眼裏高一D》宣傳，談到二人終於飾演情侶，小儀笑說：「我覺得有啲遲，其實我見到王祖藍出現，已經覺得今次終於搵到一個夾嘅人。」</p><p>小儀晒命咀宗澤</p><p>最令小儀覺得意外，當然是連場咀戲，她笑說：「我最初以為講笑，試造型嗰陣佢哋話會咀，我仲話咀咪咀囉，嗰陣仲以為係搞笑咀，點之收劇本先知係認真咀先識得驚。以前從來都淨係俾森美咀，點知無端端呢期咀到儍咗，喺TVB呢個零兩個月，已經咀咗3個男人，最先係黃長興，跟住到王祖藍，最後到黃宗澤，真係唔同界別都試勻晒！」<br>小儀更晒命說：「黃宗澤話同我錫係滿足晒所有男人嘅願望，因為佢哋可以一手攬住我去錫，呢啲係大男人表現，佢自己都未試過。」<br>咀戲數量與小儀不相伯仲的祖藍，劇中對象統統是選美冠軍，艷福無邊的他更笑說：「如果我感情生活稱為沙漠，呢期可以話係海市蜃樓，不過只係假象。」</p><p>祖藍不停識女仔</p><p>提到目前的感情生活，祖藍說：「雖然我唔可以再容納由追完變朋友嘅女仔，不過我點都唔信一見鍾情，我堅持要由朋友做起，我真係好多謝獎門人（曾志偉），佢未停過介紹女仔畀我識，甚至連公司都有好多人話介紹畀我，所以我只係未拍拖啫，但都有識朋友，不過我家都想先做好工作。」<br>採訪：何慧斯　攝影：仇志德　<br>場地提供：心餂</p></body></html>