<html><header><meta charset="utf-8"><title>中環在線：陳振聰軍師劈炮唔撈 - 李華華</title></header><body><h1>中環在線：陳振聰軍師劈炮唔撈 - 李華華</h1><p>陳振聰（圖）年頭輸咗官司，仲因為涉嫌偽造文件，被警方商罪科扣查，之後就無晒消息，原來最近宏霸數碼（802）管理層出現咗微妙變化。宏霸噚日宣佈，陳振聰嘅軍師，宏霸主席朱偉民已經辭咗職，仲由執行董事調咗做非執行董事；陳振聰嘅另一愛將周白瑾連非執行董事都辭埋，即日生效。<br>查實朱氏今年二月已經辭去行政總裁一職，只留任執行主席，上個月22日仲以平均價每股4個9賣咗500萬股宏霸畀一名機構投資者，持股量跌到得番4.77%，家陣連主席都唔做；朱偉民09年薪金同花紅加咗4成，有4589萬，家放棄高薪厚祿，有乜啟示？唔使講得咁清楚吓嘩！<br>李華華</p></body></html>