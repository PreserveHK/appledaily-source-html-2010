<html><header><meta charset="utf-8"><title>星戰R2-D2變身　80吋頭影機</title></header><body><h1>星戰R2-D2變身　80吋頭影機</h1><p>星球大戰係真正歷久不衰嘅題材，無論電影、遊戲到Figure手板公仔，都令Fans瘋狂追捧。最近各位Fans又有新目標可以描準，講嘅係在星戰雖然唔係主角，不過比好多配角仲要搶鏡嘅R2-D2機械人，今次由星戰走出現實，仲可以幫玩家投射睇碟o架！<br><br>記者：許福合<br>攝影：梁細權<br>Model：Hidy@GME<br>Hair：Green@Ching</p><p>1：2比例</p><p>R2-D2在星戰世界擁有大量Fans，今次試玩嘅R2-D2，與電影內外形細節上都做到好接近，比例上採用1：2，而且唔係得個樣。首先，要識得行，識得走，玩家只要拎住個造型勁似星戰飛船「MillenniumFalcon」嘅遙控器，就可以控制R2-D2嘅一舉一動，可以前後移動，原地轉圈，仲可以做出個勁似拱橋嘅伸縮姿勢，好搞笑！不過R2-D2重成8kg，唔知係咪因為體重嘅問題，移動時無法好似遙控車咁順暢，行一段路都要停一停，莫非機械人都會攰？</p><p>插iPhone聽歌</p><p>呢部R2-D2花咁多心思自然唔係做吓體操表演咁簡單喇。其實R2-D2頭部內置咗個投影機，機械人嘅「單眼」就係投射鏡片，配合R2-D2可以移動及調校姿勢嘅動作，就可以控制投射畫面嘅大小及角度，完全係一部自動化嘅移動式投影機！較理想畫面尺寸在24到80吋左右，有800X600解像度，而光度亦有1,800流明，在睡房內睇碟效果都不俗！至於片源方面，可以放入DVD、CD、MP3光碟播放，亦可睇到SD卡內影音檔。另外仲要提吓R2-D2肚腩位，內置iPhone/iPod插座，可以播放當中嘅音樂，而機械人本身就有2組10W立體聲喇叭，聲音仲唔差喎。</p><p>試睇：</p><p>將投射畫面控制在80吋以下，畫面其實都算幾實，顏色偏濃，適合在小房間關燈煲碟。</p><p>R2-D2小檔</p><p>R2-D2係星球大戰電影系列當中出現嘅機械人角色，電影內好多時簡稱為R2，幾乎大部份星戰電影內都可以見到佢出場，除咗天行者等主角外，最常見就係佢喇。按星戰故事劇情發展，首部曲《危機潛伏》就已經見到R2-D2出現啦！</p><p>Profile</p><p>投射：LCoS<br>解像度：800×600<br>光度：1,800流明<br>對比度：1,800:1<br>光碟機：DVD/VCD/MP3/MP4<br>記憶卡：SD/MMC/MS/SM<br>體積：13.5"×13"×20.5"<br>重量：8kg<br>查詢：JCShop（31022783）</p></body></html>