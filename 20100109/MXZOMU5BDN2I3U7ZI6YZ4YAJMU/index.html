<html><header><meta charset="utf-8"><title>華僑移民史 - 左丁山</title></header><body><h1>華僑移民史 - 左丁山</h1><p>香港電台製作之《華人移民史》，在十二月中播出，逢星期六在翡翠台與觀眾見面，一共五集，今晚有得睇，上次睇過之華僑捐款抗戰，以陳嘉庚為主軸，十分感人，上幾代之華僑，總係抱住落葉歸根嘅思想，有餘錢就匯啲返鄉下買田買地，更富有嘅，除咗買田地之外，更會捐款辦學校，支持善堂，故此到了中國危難之時，華僑不分貧富，捐錢救國，視若當然。孫中山如果冇美國及東南亞華僑之捐獻，能否屢敗屢戰，捱到辛亥武昌起義一戰功成，係一個大疑問。<br>但亦因為如此，華僑在海外遭受當地人眼紅，認為佢哋不愛當地，移民只為賺錢。殖民地時代，英國人荷蘭人對此自然視而不見，英國人直情唔想見到華人在東南亞扎根，威脅佢哋統治㖭，但東南亞國家獨立後，當地人就唔係咁想法，開始排華，印尼直情禁止華文華語教育，逼啲華人返中國㖭。<br>港台之《華人移民史》好則好矣，但那係上兩代或上三代之事了，今日之東南亞華僑，除咗馬來西亞有長久華文教育傳統之外，大概冇乜華僑再能精通中文，對中國有深刻感情嘅！東南亞經濟繼續由華人掌握把持，但已經唔敢好高調咁「捐錢救國」了。兩岸三地受惠於華僑者多，但兩岸三地嘅大學、學者，似乎對東南亞華僑史冇乜興趣研究。東南亞華僑史就是華僑經濟史，華人移民係因為鄉下窮（台山、潮州、福建），鄉下有錢，好少移民（南海、番禺、東莞），但窮移民去到東南亞，卻又可以白手興家，終至富可敵國，例如泰國陳弼臣家族，菲律賓陳永裁、高祖儒家族，印尼林紹良家族，馬來西亞郭鶴年、郭令燦家族，及新加坡幾間私人銀行家族等等，其他大富人家不勝枚舉。要香港電台拍片集紀錄華僑發跡，未免為難港台，不過華人學者咁多年來都冇人編寫專書，探究為何華人可以統領東南亞經濟發展，華商與殖民政府，當地土著之互動關係，未免令人失望一啲。海外華商網絡之中，又以陳弼臣最特出，佢直情係一位kingmaker，冇佢間盤谷銀行借錢支援東南亞華商企業，好多華人大財團早已死於萌芽時候。研究東南亞華僑經濟史，陳弼臣係一位最值得注意嘅人物。</p></body></html>