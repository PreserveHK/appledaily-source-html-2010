<html><header><meta charset="utf-8"><title>娛圈360：iPad星戰</title></header><body><h1>娛圈360：iPad星戰</h1><p>「呢度有冇得賣iPad4？」全城瘋了，大家已不理會iPad、iPhone4、iPod、iTunes的分別，總之有個i字，便急不及待到櫃位付賬。自命潮人的明星們，更是機不離手，當然他們玩iPad自有原因：陳法拉隨時checkemail怕薛公子急call；張敬軒心血來潮記低樂譜；Juno秒秒鐘傾生意幾廿萬上落；還是官恩娜最好，貪iPad夠環保。<br>撰文：王崇穎、李珮洳、王連連</p><p>本報記者日前訪問買了iPad的潮星，解答以下四條問題：<br>Q1：iPad最常用來做甚麼？<br>Q2：覺得iPad有甚麼缺點？<br>Q3：用甚麼款式wallpaper及保護套？<br>Q4：有沒有iPhone4？</p><p>陳法拉方便CheckEmail</p><p>A1：我主要貪佢畫面夠大，因為我成日都checkemail，而且打字比較方便。<br>A2：睇唔到片，如果可以有睇片功能就更加好。<br>A3：我都係用原裝風景相，而且自己又冇時間搞。<br>A4：都有用。</p><p>官恩娜睇雜誌環保</p><p>A1：我平時會用iPad上網買時裝雜誌，同埋鍾意上YouTube睇片，因為網上買雜誌唔使堆到成屋都係書，環保好多。<br>A2：我覺得iPad唯一缺點就係有啲音效檔播唔到，唔係個個file都得，變咗有時聽歌睇片唔係咁方便。<br>A3：我呢張wallpaper就係一張劇照，係我彈緊結他；個套就係原裝套。<br>A4：我暫時唔會轉用iPhone4，因為仲有合約，同埋都覺得未有需要轉。</p><p>黎耀祥睇報紙寫Blog</p><p>A1：主要checkemail，同埋可以上網睇報紙，而且我都會成日上網寫blog。<br>A2：我又唔覺有乜問題，因為我本身對電子產品冇乜要求。<br>A3：部機主要都係我太太用，佢放我張相做wallpaper，我地恩愛嘢係咁o架啦，唔恨得咁多。<br>A4：都有買。</p><p>張敬軒隨時寫新歌</p><p>A1：我當咗佢係輕便版電腦，用嚟上網寫嘢多。有個寫樂譜嘅Apps，咁我可以用嚟寫吓歌，靈感到又可以即時記低。<br>A2：我facebook有玩餐廳遊戲，最衰iPad冇Flash功能，搞到我唔可以用iPad玩遊戲。等到返屋企先玩到，我煮緊嘅嘢食整燶晒喇！<br>A3：我除咗有個原廠套之外，仲買咗兩、三款，包括白色鱷魚皮套。<br>A4：本身我係Apple迷，所以佢出iPhone4我都有買。</p><p>關心妍最愛睇MV</p><p>A1：我平時最鍾意用iPad上網睇MV，或者係上網睇報紙雜誌。<br>A2：我到現時都唔覺iPad有乜唔好嘅地方。<br>A3：我個iPad套係一個白色皮套，wallpaper係一隻卡通兔仔，因為我好鍾意兔仔。<br>A4：我暫時未諗過要出iPhone4，本身我部3GS都仲用得，唔想花錢買新電話。</p><p>林二汶嘆冇USB頭</p><p>A1：我成日都會拎住部iPad打機，最鍾意係玩AngryBirds同WeRule。<br>A2：至於iPad嘅唯一唔好處就係冇USB頭，如果有嘅話就100分啦！<br>A3：個套就係一個纖薄嘅黑色套，wallpaper就係我同Ellen做騷嘅相。<br>A4：我都好想出iPhone4，希望阿哥送畀我做生日禮物。</p><p>Juno大芒傾生意</p><p>A1：通常用嚟睇新聞同checkemail，我同其他公司品牌用email聯絡，會有好多圖，佢個芒夠大，咁樣我checkemail時可以睇圖睇得清楚啲。<br>A2：最可惜係冇multitasking（多作業處理），如果有呢啲function就好喇，做嘢會更方便。<br>A3：本身我好鍾意木紋嘅嘢，所以我部iPad同電話個套都係木紋。<br>A4：買咗iPad之後先換iPhone4。</p><p>MCJin打機好好玩</p><p>A1：我部iPad係朋友送嘅，我平時多數用嚟玩game，因為有多個game都好好玩，消磨時間一流呀！<br>A2：我覺得iPad暫時都冇乜缺點，幾好用，幾方便吖。<br>A3：朋友送畀我時連埋個原裝套，個wallpaper就係一開機嘅畫面。<br>A4：冇打算出iPhone4，因為我本身唔係咁鍾意touchscreen嘅電話。</p><p>關楚耀睇波追劇集</p><p>A1：經常出咗街做嘢，睇錄影唔暢快，所以我最常用嚟睇外國電視節目，好多時我會睇足球直播，同埋其他運動比賽，間中都會追吓劇集。<br>A2：其實對我嚟講佢嘅function都已經夠用，大致上都完美，但最衰佢哋成日出咗一排又有新款，追唔切。<br>A3：我係用皮套，咁樣襯埋iPad會靚仔啲。<br>A4：家我部3GS都好夠用，所以冇諗住換iPhone4。</p><p>田蕊妮儲相兼念佛</p><p>A1：主要用嚟儲相，唔使吓吓開電腦，同埋可用嚟checkemail。<br>A2：我暫時未發覺到，因為我都係普通咁用。<br>A3：用佛祖做wallpaper，我覺得佛祖個樣好慈祥和善，所以成日都想望住。<br>A4：有。</p><p>陸永嫌冇得打繁體</p><p>A1：家最常用係checkemail，有時我要交歌畀人，有乜可以喺iPad即刻寫低。家變得責任感大咗，以前有藉口可以遲啲交，家人哋知我有iPad，冇得太遲交喇！<br>A2：最衰係冇得打繁體字，快啲畀我打到啦，家只得簡體字，同埋得手寫唔係太方便囉！<br>A3：我冇用套，家咁樣都OK，手感幾好。其實佢個面同個底都有保護功能，唔會咁易花。<br>A4：有，我三個月內變咗科技人，之前我仲係用緊十年前出產嘅型號手機，家一次過轉晒！</p><p>Donald即時改劇本</p><p>A1：呢排用得最多係排劇，最近我幫緊張繼聰個劇做嘢，所以用iPad嚟排劇好方面。啲劇本可以即時改，仲可以用嚟highlight，咁樣就唔使拎住厚厚嘅劇本，又環保唔使用咁多紙。<br>A2：到現時為止，打唔到繁體中文字係最麻煩囉！其他都OK，我家學緊打簡體字。<br>A3：用緊原裝嗰個套，佢有得架起部機，而且個原裝唔會咁易刮花，所以已經唔使買其他套，夠晒實用。<br>A4：買iPad之前已經換咗iPhone4，我之前用嘅3GS，就畀咗屋企人用。</p></body></html>