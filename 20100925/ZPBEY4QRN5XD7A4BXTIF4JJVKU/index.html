<html><header><meta charset="utf-8"><title>60D專玩RAW　InCam調校</title></header><body><h1>60D專玩RAW　InCam調校</h1><p>對DSLR嚟講，今年係被4/3機追擊嘅一年！Canon半專業新貴60D明顯落重藥迎戰；淨機8千餘，但用了7D同規格1,800萬像素APS-CCMOS、高清拍片、3"扭芒、多種Filter……，最正係有RAW相片「內置編輯功能」，從此執相連Photoshop都慳埋！<br><br>記者：許福合<br>攝影：梁細權<br>Model：Rika@GME</p><p>104萬像素靚芒</p><p>個人相當着重DSLR相機嘅手感，60D使用膠殼，先天就無前作觸感好，而且握位略短，加直度手柄就似乎係必然之選，而且以中檔次機種來講，亦嫌略重。機身最大改良，可能是多角度旋轉嘅3"屏幕，比上代固定式設計好用得多，尤其係具備高清拍片後，配合反芒嘅拍攝就更加靈活；屏幕解像度高達104萬像素，戶外使用都交到貨。比較特別要數機內RAW處理功能，可以直接將RAW轉換成JPEG，亦可調校光暗、對比度等細節，不過只能調校一級左右，方便用家在無電腦情況下「用住先」，而速度亦算可接受。</p><p>手動曝光拍片</p><p>拍片功能亦強悍！具備手動控制光圈、快門同感光度嘅功能；不過留意，使用LiveView模式時，只能使用全自動模式。ViewFinder旁可搵到LiveView模式轉換鍵，都算順手，不過每次拍片時都要打開反光板，而力度仲相當大吓，連相機都有啲震。<br>在使用LiveView拍片時，可使用AFLive、面部對焦或AFQuick，前面兩個對焦仍然偏慢，而AFQuick其實即係傳統AF對焦，不過會有一陣黑畫面，比較適合拍攝靜態畫面。
</p><p>60D有淨機同套裝發售，套裝係跟支EF-S18-135mmf/3.5-5.6IS鏡頭，基本可應付常用拍攝需要，雖然光圈唔算大，但鏡頭內置I.S.防震，都算係補數，對未有Canon鏡頭嘅用家，選擇套裝就相當唔錯。</p><p>Basic+特效</p><p>60D新加入咗Basic+效果，簡單講有如數碼Filter，佢可以在人像、風景、運動等拍攝模式內使用，可選擇為相片加上鮮艷、柔和、暖調、強烈、冷調、較亮、較暗及單色等色彩效果。</p><p>Profile</p><p>感光元件：1,800萬像素CMOS<br>記憶卡：SD/SDHC/SDXC<br>屏幕：3"<br>相片：JPEG/RAW<br>影片：1,920×1,080/30pMOV<br>感光度：ISO100-6400（Hi12,800）<br>連拍速度：每秒5.3張<br>體積：144.5×105.8×78.6mm<br>重量：675g<br>查詢：Canon（31912333）</p></body></html>