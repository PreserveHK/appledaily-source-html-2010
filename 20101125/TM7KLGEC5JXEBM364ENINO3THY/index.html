<html><header><meta charset="utf-8"><title>敏妮Talk：職場向上望 - 溫敏妮</title></header><body><h1>敏妮Talk：職場向上望 - 溫敏妮</h1><p>前兩日敏妮同公關D、公關L去happyhour，兩位中環OL，一講到工作就呻到樹葉都落。公關D話：「我公司老闆只係會升啲擦鞋嘅下屬，自己唔係好識擦鞋，淨係識得做嘢，所以就唔使旨意升職。」<br>至於公關L就相反，差唔多隔年就升職，不過，佢同樣呻，「自問對啲下屬都唔差吖，但開親會對佢哋有啲要求，背後就會聽到，『L，變咗喇，升咗職就成個人唔同晒喇！』」<br>公關D其實喺公司裏面都已經係一個小頭目，對下屬嘅照顧，敏妮絕對可以用「無微不至」嚟形容，下屬有乜頭暈身㷫、家有喜事，佢都義不容辭叫下屬早啲走，自己頂晒所有工作。<br>不過，以為公關D咁樣就好得下屬擁戴？錯晒！表面上，下屬的確好歡迎佢，但事實係下屬一啲都唔buy，覺得佢搶晒啲嘢嚟做，博好表現。<br>另一方面，喺老闆眼中，公關D同樣唔合格，因為掛住幫下屬，搞到自己忙到不得了，老闆見佢咁都唔敢打搞，仲點會升佢職，畀更多更重要嘅任務佢，所以幾年前做咗小組阿頭之後，佢就一直冇更上一層樓。</p><p>要向上交代　非向下交代</p><p>至於公關L，雖然睇嚟冇咁受下屬歡迎，但仍然可以受老闆賞識，原因係佢知道自己嘅本份，老闆嘅要求，即使不斷聽到「雜音」，但佢繼續對下屬有要求，唔心軟。<br>公關L令敏妮諗起自己啱啱做人上司時，股王A送贈嘅金石良言，佢話：「記住出嚟做嘢，係要向上交代，而唔係向下交代。只有向上望嘅人，先至可以力爭上游；如果不斷望向下，遲早俾人拉落去。」希望公關D明白領受。<br><br>溫敏妮<br> http://wanmanli.com/blogs/ </p></body></html>