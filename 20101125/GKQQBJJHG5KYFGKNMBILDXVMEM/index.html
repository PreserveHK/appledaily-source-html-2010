<html><header><meta charset="utf-8"><title>被玩唔順氣馮仁昭四圍超：陳偉霆寸李思捷舞功差 - 馮仁昭</title></header><body><h1>被玩唔順氣<br>馮仁昭四圍超：陳偉霆寸李思捷舞功差 - 馮仁昭</h1><p>李思捷喺《福祿壽》惡搞陳偉霆（William），將佢首《Taxi》改版做《Twinz》，入面嘅歌詞抵死啜核，寸爆William同阿Sa呢段姊弟戀，最抵死係好多網友睇完激讚，段片上載咗幾日，點擊率接近15萬，直頭hit爆Facebook同Youtube。</p><p>「佢唔了解我」</p><p>不過當事人William就唔多鍾意，噚日佢同江若琳、呂慧儀等一班藝人出席《歡樂滿東華》記招，講到李思捷扮佢扮到出神入化，一開始佢都表現大方，話冇唔開心，仲有興趣睇吓個MV：「冇問題，個節目都係娛樂性質，最緊要大家睇得開心。」呢個節目係無綫出品，William有苦自己知，想嬲都唔敢嬲出面喇！佢樂樂大方咁話：「唔關事，我都鍾意睇《福祿壽》。」<br>講到歌詞暗指William鍾意阿Sa結過婚又有金，仲一齊玩腳趾，Sa姐又愛call班狗仔隊等等，William終於忍唔住笑住反擊：「我同李思捷唔熟，我覺得佢唔係幾了解我，係咪惡意中傷都要返去睇吓先知！」
</p><p>呼籲唔好再玩</p><p>自認跳舞勁嘅William仲不忘揶揄李思捷：「如果佢扮我的話，我覺得佢跳舞要好好！」最後William留言叫李思捷唔好追住佢玩，一次就夠喇！佢話：「我都唔想再回應咁多！」</p></body></html>