<html><header><meta charset="utf-8"><title>隔牆有耳：貴狗屋養洛威拿　德望為防賊 - 李八方</title></header><body><h1>隔牆有耳：貴狗屋養洛威拿　德望為防賊 - 李八方</h1><p>直資學校糊塗賬越揭越離譜，英中德望豪花4.2萬元興建狗屋，究竟校方養乜嘢名種狗，要整間富貴狗屋畀狗住呢？有舊生爆料，指幾年前校內養有幾隻洛威拿，因為校園位處飛鵝山腳，不時有偷渡客出沒，雖然有24小時保安，但為安全計，養多幾隻狗守門口穩陣啲。</p><p>李慧琼打退堂鼓</p><p>民建聯李慧琼女兒讀小三，佢話本來想畀個女讀直資中學，但睇完審計報告即時打退堂鼓，對直資學校冇乜信心，都係報讀一般津中有保障。永恒的保皇黨梁劉柔芬議員係德望舊生，佢當然係幫校方講好說話，認為直資制度就係要畀多啲彈性學校管理層，呢個制度冇需要檢討，又指不屬於公帑嘅資金，應該容許靈活運用，就算攞筆錢去投資都無可厚非。「點解唔畀人錢搵錢？可能將來擴建，得益都係學校喎。」<br>立法會秘書長吳文華亦係德望出品，不過佢話冇乜參與舊生活動，唔係校友會成員，亦好耐冇同校友會聯絡，佢1969年畢業，後來轉去瑪利諾讀書，「母校炒股令我都好奇怪」。</p></body></html>