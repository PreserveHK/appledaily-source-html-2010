<html><header><meta charset="utf-8"><title>海南島實試：Phaeton公路贏晒　豪華唔招積</title></header><body><h1>海南島實試：<br>Phaeton公路贏晒　豪華唔招積</h1><p>有錢人分兩種，有大劉般高調具台型嘅，又或彤叔般實事實幹偏向低調嘅。就如今次海南島實試2011全新Phaeton一樣，外表高貴但不至鋒芒畢露，內櫳豪華舒適先夠務實。揸起上嚟，享受嘅唔係虛榮，而係體貼乘坐感同駕駛樂趣。<br><br>記者、攝影：徐影龍</p><p>聰明頭燈自動轉向</p><p>福士全新Phaeton年頭剛喺北京車展亮相，香港廠方已安排年中試車。雖然廠方一口氣公佈4款引擎型號，不過今番到海南島三亞試戰，係最啱香港路面嘅3.6LTSI。外觀上，就算唔係增加12cm嘅長陣版，一望標準版已知2011Phaeton仍走大型轎車格局，保留VW家族式設計，除電鍍鬼面罩擴闊加大、更具氣派外，前後泵把亦從新設計，而霧燈、側鏡指揮燈、尾燈等，均全換上更亮眼既LED，HID頭燈組更首度加入DLA功能（動態照明系統），鏡頭分析車前情況，自動調校大燈指向，比跟軚盤轉向頭燈更先進。叫得大型轎車，內櫳空間肯定夠闊落豪華。除獲獎嘅18個方向調校座椅，當然一如過往，Alcantara真皮、雪櫃、多媒體系統等，全都可付錢一一個性化。視覺上，木料、電鍍及真皮，搭配上舒服順眼，風格偏向沉實穩重，後生仔要威要型未必啱。</p><p>V6偈加速有勁</p><p>新車配備4款引擎，3.0LV6TDI行柴油，香港唔啱用，除4.2LV8、6.0LW12外，對港人嚟講，更為實際嘅係3.6LV6FSI，所以廠方都安排呢個型號作試車之用。走在三亞，少不免走番轉天涯海角，途中避開繁忙市集，穿過一大列酒店區，再到碧海藍天既名勝地標。揸完半日，體驗到座椅曲線設計，以及真皮軟熟度，調整平衡度相當高，腰骨無叫痛，PatPat無坐到滾燙，大長途旅程一樣令人愜意。<br>回程自選路徑，誤打誤撞闖到一截未完成嘅公路，由於舉目無車，駕駛上可以更暢快淋漓。V6版具280匹馬力，車身雖紮實沉厚，但加速起嚟相當順暢有勁，加上4Motion聰明四驅系統以及6速波箱，轉彎時收放自如，難怪0-100km/h都只需8.6秒，以大型轎車格局嚟計，行駛時頗具霸氣，走在這段無人駕駛路段，實有幾分公路我行晒嘅氣概。</p><p>VolkswagenPhaeton2011　規格</p><p>引擎：3,597ccV6FSI<br>馬力：280ps/6,300rpm<br>扭力：370Nm/3,500rpm<br>傳動：6速+/-波箱、四驅<br>到港日期及售價：待定<br>查詢：VolkswagenHK（36989688）</p></body></html>