<html><header><meta charset="utf-8"><title>青心直說：享天時地利聯想雙線出擊 - 胡孟青</title></header><body><h1>青心直說：享天時地利聯想雙線出擊 - 胡孟青</h1><p>電腦，無可置疑係城市人生活一部份，中國內地個人電腦龍頭股聯想集團（992），市佔率高達28.8%，大大拋離HP惠普（9.9%）同DELL（9.1%）；來自中國、新興及成熟市場嘅收入，分佔47%、16%及37%。<br>在講求度身訂做嘅商用電腦硬件供應服務領域，聯想喺成熟地區嘅相關業務收入佔比高達85%。而未來10年最值得睇好嘅新興市場，離不開印度、俄羅斯及南美洲尤其係巴西同智利，聯想於當地市佔率為9.2%、8.3%及4.8%。過去幾年，聯想致力於成本控制，未來將加強新興市場佈局，及在本土市場以農村包圍城市，以四、五線城市為主嘅擴張步伐。</p><p>轉戰智能手機</p><p>智能手機毛利遠高於個人電腦，重新進軍移動電話市場嘅聯想，明顯係預見未來10年手機將成為比電腦更普及的生活必需品。<br>聯想同時替中移動（941）生產OPhone、同聯通（762）合作生產樂Phone，前者聯想只負責硬件部份，去年8月開始發佈嘅OPhone用中移動自主OMS系統界面，支援TD-SCDMA制式，被認為係中移動失落引進蘋果iPhone，退而求其次轉戰Android平台。<br>綜合網上用家對兩款智能手機的評語，OPhone外觀不俗、屏幕夠大，價格亦吸引，但致命傷係容易死機、機身過熱而且反應慢，TD網則稍嫌未夠穩定。樂Phone最大問題反而係屏幕供應商韓國三星電子，對方新近推出Galaxy智能手機，當然獲優先配合零部件，樂Phone同HTC智能手機就成為犧牲品。<br>總部位於美國嘅ISIGroup，上周日出咗一份39頁嘅聯想研究報告，標題係「RightPlace,RightTime」，即係「天時、地利」，報告右上角例牌有目標價，定到上7蚊，仲話埋畀你知個目標價點樣計出嚟，唔係憑空構想。<br>不過，個報告最值得參考嘅部份，反而係佢對競爭對手現狀、個人電腦、伺服器同智能手機嘅市場環境分析。<br>胡孟青<br>獨立股評人</p></body></html>