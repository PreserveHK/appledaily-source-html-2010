<html><header><meta charset="utf-8"><title>與主席面試 - 左丁山</title></header><body><h1>與主席面試 - 左丁山</h1><p>左丁山一位以前銀行同事，現在成為證券/基金公司老闆兼執行主席，本來已好久不見，某日在82吃午飯時，竟然重逢，於是相約吃飯，呢日又到82，老闆兼總廚Bombana出嚟同佢打招呼。呢位主席B嘅寫字樓就在置地廣場，落82吃飯十分方便，成為熟客，大廚B好識做公關嘅啫，例如自2004年開始在麗嘉酒店引入白松露做善事拍賣，觸動咗香港人吃白松露嘅興趣。今年有一位南韓女士以一百一十一萬買咗九百克白松露，款項捐畀Mother'sChoice。不過佢最高興嘅就係以前佢每季買入兩公斤松露，現時就每日買入一公斤，以應付顧客嘅需求，可見香港識食兼有錢之人，多得很。<br>Mother'sChoice究竟係乜東東，左丁山矇查查，食完飯返公司即刻上網查吓，先知道呢個慈善機構叫做「母親的抉擇」成立於1987年，係一個關心未結婚便懷孕嘅女士，幫助啲未婚媽媽及其男友度過難關。</p><p>我地食普通午餐，當然唔會食白松露，setlunch算嘞。主席B今天貴為大老闆，令人羨慕，但佢話：「哎吔，九七年幾乎瓜咗嘞，當時捱得好辛苦。○八金融海嘯後我地完全冇生意，全體夥計包括我在內，都要放一個月無薪假期，但現時就生意極好，我地不斷請人，特別鍾意請年青有朝氣肯搏殺嘅醒目仔女。」問佢如何聘請員工，有甚麼準則呢？主席B話：「我主持最後一次面試，同申請人傾偈個零鐘頭都唔嫌多，我最注重嘅係：申請人要用眼望住我嚟講說話，唔好硬係避開我嘅目光，左望右望，我要從佢眼神中，睇吓有冇火花，有冇一股熱情，我最鍾意問，五年後你會想點？答得令我滿意嘅，我會請佢。」點樣先至令佢滿意呀？佢見過一位內地大學生，學生答案係：我要在五年內在你公司學曉一二三四五，五種技能，六七八九十，五類經驗，多出外旅行，見識世界，考埋甲乙丙三種資格、牌照，認識乜人物人，然後我會在五年後成立自己嘅私募基金！主席B話呢個學生有明確目標，計算清楚，值得聘用噃！佢最唔鍾意見到一啲NATO人物，即係noaction,talkonly，只識講目標，唔知道點樣達到目標！仲有，佢話握手時，一定要feel到對方有熱情，有溫暖感！</p></body></html>