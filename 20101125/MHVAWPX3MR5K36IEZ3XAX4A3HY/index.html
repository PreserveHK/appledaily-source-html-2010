<html><header><meta charset="utf-8"><title>是日放題2：縮骨僱主5年即撇　外傭講金唔講心</title></header><body><h1>是日放題2：<br>縮骨僱主5年即撇　外傭講金唔講心</h1><p>與上一輩媽姐相比，70年代才興起的外籍傭工與僱主不再單靠信字，聘用條款白紙黑字寫清楚，不過近年經常聽到僱傭糾紛要鬧上法庭的新聞。當然外傭有好也有壞，僱主亦然，不少縮骨僱主為逃避支付長期服務金，都會在外傭未做滿5年，便把她辭退，以致他們講金唔講心！<br><br>記者：蔡俊業</p><p>開奶靠估兼黑面</p><p>Zenith媽媽誕下BB後，先後聘用過兩名印傭。首位印傭各方面表現都不錯，奈何來港工作了十年，太有主見，遇上不明白之事便皺眉，更經常黑面，作為僱主，還是看她臉色！「屋企有電熱水壺，我習慣每飲完一壺先倒新水入去，但佢為咗營造凡事都搞掂嘅狀態，就算壺水未飲完，都會每天注入新水填滿，即是話我不斷飲緊千年舊水，同佢講過好多次都無用，最後要在旁監督才改！」因這名印傭結婚回家，請來另一位，豈料更多笑料。「間agent亦有問題，話佢有中學程度，但連加減乘除都搞唔掂！問她若每殼奶粉可開20ml水，開180ml水的話，即用多少殼奶粉呢？她竟然答不到！最激氣係佢返工24小時後極速辭職，原因係怕狗，但明明agent說她不怕，被打亂陣腳之餘還要畀回程機票送佢返去！」</p><p>半夜穿白袍跪拜</p><p>香港家庭傭工僱主協會主席羅軍典說，70年代開始因為香港經濟環境轉變，越來越多媽姐轉去工廠返工，加上當時無新人入行，媽姐後繼無人，且教育程度低，香港人逐漸改用外傭。然而面對國籍不同和文化差異，僱傭之間的關係無法像昔日媽姐一代那麼融洽，文化葫蘆創辦人吳文正說一來語言上難溝通，文化差異就問題更多，「例如煮嘢食好鹹，叫佢落街買燒豬拜神可能切晒返嚟，結果就俾主人鬧。」印尼當地風俗多，香港人認識不深，他便有以下經歷，「有次『夜麻麻』行經間房，入面熄晒燈，突然見到佢着住件白袍跪喺度唔知做咩，真係嚇一嚇，事後佢同我解釋話係因為宗教原因！」得成僱傭中心董事總經理廖翠蘭說，以前媽姐懂得中國人的尊卑觀念，外傭畢竟沒有這種概念，另外這一輩人現實了，「上一代人請外傭都會同一位請十幾年，近年此情況已少之又少，僱主同埋外傭都計數，因為請夠5年就要畀長期服務金，有僱主未夠5年就炒工人去慳錢，亦都有外傭一做夠5年多啲就搵方法搞到僱主炒佢，賺一筆賠償金！」談到有外傭用經血炒菜，她還是一句，將心比己，「外傭都係人，你對佢好，佢又點會整蠱你？人心肉造，僱主自己都要反省！」</p><p>嚴選菲印泰</p><p>據入境處的數字顯示，截至上月底，全港外傭數目逾28萬，印傭菲傭兩者共佔超過九成七。連同泰傭，廖翠蘭指三地外傭無論資質、學歷、性情等各有優劣：</p><p>菲傭　極聰明不受批評</p><p>優：<br>‧懂英語，學歷至少中學程度<br>‧做事聰明，話頭醒尾<br><br>劣：<br>‧學廣東話意欲低<br>‧不願做厭惡工作如照顧長者及病人<br>‧在港朋輩眾多良莠不齊易受影響<br>‧處事過份精明滑頭</p><p>印傭　肯學肯捱零經驗</p><p>優：<br>‧刻苦耐勞，願意學習<br>‧聽話、EQ較高<br>‧願意做厭惡工作，照顧長者及病人<br><br>劣：<br>‧普遍學歷低，僅小學畢業、不懂英文<br>‧資質差，指令要重複多次<br>‧多從農村出來毫無工作經驗</p><p>泰傭　煮食有鑊氣供應少</p><p>優：<br>‧煮食為三者最好，有鑊氣適合港人口味<br>‧刻苦耐勞EQ高<br><br>劣：<br>‧國家經濟條件好外傭數目少<br>‧恃自身條件好抬高叫價<br>‧做不來直接辭職不幹</p><p>短付工資坐三年監</p><p>據勞工處提供的數字，外籍家庭傭工僱主因短付工資被檢控被定罪傳票數字，過去三年大幅攀升，2009年的總數更是三年前的三倍。任何僱主故意及無合理辯解而違反支付工資規定，即屬違法，一經定罪，最高可被判罰款35萬元及監禁三年。</p><p>2007年	47宗<br>2008年	49宗<br>2009年	122宗</p></body></html>