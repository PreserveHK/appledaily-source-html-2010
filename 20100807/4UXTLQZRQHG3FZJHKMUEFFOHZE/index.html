<html><header><meta charset="utf-8"><title>馮仁昭四圍超：傅穎舞衣舞姿涉抄韓妹 - 馮仁昭</title></header><body><h1>馮仁昭四圍超：傅穎舞衣舞姿涉抄韓妹 - 馮仁昭</h1><p>傅穎（Theresa）舊年喺《勁歌金曲》獻唱走音版《花吃了這女孩》後，即刻執包袱暫別樂壇，惡補唱功又同韓國排舞老師學舞，閉關年半後，近日佢終於帶埋首新歌《加加夫人》重出江湖，不過有網民就踢爆Theresa嘅舞姿同新形象，有抄襲韓國女子組合BrownEyedGirls（B.E.G.）之嫌。<br>日前Theresa喺商場首唱《加》曲，當日佢身穿銀珠巨膊低胸短裙表演勁歌熱舞，趴地又扭籮，至激一幕就係佢被成班女dancer摸胸；另外Theresa早幾日又以同一件巨膊衫配白色短假髮拍MV，有網友篤爆佢嘅打扮同舞姿，都係向B.E.G.嘅兩首舊作《Abracadabra》同《BBI-RI-BOP-A》取經。</p><p>引發Fans罵戰</p><p>今次Theresa開宗明義行韓風，算唔算抄就見仁見智，但咁啱佢死敵鄧麗欣（Stephy）呢期出主打跳舞歌《NoOneKnows》，舞風又係帶韓味，結果引發佢哋嘅fans喺YouTube留言罵戰㖭。</p></body></html>