<html><header><meta charset="utf-8"><title>撕開五座QQ　Debby嘆天幕</title></header><body><h1>撕開五座QQ　Debby嘆天幕</h1><p>日產Qashqai+2玩SUV變七人車，多了兩個位無錯是好實用，但對甜蜜兩口子，都是五座版Qashqai較啱玩。除比+2版有更多升級Parts，妄攝女Debby都話最過癮是頭頂天幕式天窗，及闊落舒服的座椅及內櫳。<br><br>記者：徐影龍<br>攝影：譚盈傑<br>Model：Debby@PureModels</p><p>正所謂鹹魚白菜各有所愛，+2版坐足七個人固然夠實際，但港人愛玩城市四驅，心嗰句都係貪有型有款啫！目標清晰後，對比+2版，五座版就加入更多帥型項目，如更巨型的18吋胎軨、令車頭更威武的霧燈及真皮軚環等，務求在視覺上滿足你。<br>五座跟七座外觀稍稍有別，但驅動系統卻完全兩回事。+2用嘅係可調式四驅，馬力大但耗油相對較大，而五座版則配搭前驅系統（FF），以城市四驅車來講，動力輸出其實已足夠有餘，最重要是更慳油，來回走一轉港島區至機場，慳到的油錢起碼對冲了西隧加價嗰10蚊。兩個版本差價只係萬幾蚊，如果無四驅情意結嘅話，五座版更為實際抵玩。</p><p>超大天窗</p><p>五座版Qashqai最大賣點，絕對是超巨天幕玻璃及闊落內櫳，雖然軸距比+2版稍短，但只放兩排座椅，感覺上更闊落，前排座椅亦可大幅向後挨，小小角度兼夾座椅軟熟，比屋企張床仲舒服。抬頭望埋幾乎等於普通天窗3倍面積的天幕，蔚藍天空到明月星空，猶如靚畫放在頭頂般。</p><p>車身高Cut線好睇位</p><p>車身高度有更好視野優勢，轉彎睇位甚至Cut線爬頭，點都舒服過低矮車款。換上更高級真皮軚環，手感不俗，配合XtronicCVT無段波箱，揸落好Smooth好順暢。</p><p>NissanQashqai2010規格</p><p>引擎：1,997ccMR20DE<br>馬力：139PS/5,200rpm<br>扭力：20.0kg-m/4,800rpm<br>傳動：CVT無段變速連+/-波，前驅<br>售價：$242,800<br>查詢：28035333（合誠汽車）</p></body></html>