<html><header><meta charset="utf-8"><title>魚缸暴炒族：帝通似見底等注資 - 方星俠</title></header><body><h1>魚缸暴炒族：帝通似見底等注資 - 方星俠</h1><p>見到家陣樓市搞成咁，做過業主及樓市活躍人士可謂睇到都眼寃！輿論話發展商杯葛日前賣地？你話係就係？有無證據先？香港係自由社會，入場買嘢，價錢唔啱心水，或者睇唔通前景咪唔出手。咁都要罵，反映社會真係好有問題。<br>豪宅市場幾時再會出現天價成交？呢個環境之下無人敢預測。港股昨日牛皮偏軟，成交量唔夠600億元；不過，早前獲周星馳入主的帝通國際（8220）跑贏大市，股價抽升5.4%，收報0.255元。睇番帝通股價上周五曾跌抵0.2元，惟瞬即回升，走勢更呈大陽燭形態，短線似見底。<br>星爺以往投資豪宅鋪鋪贏錢，玩股票成績係點？仲要時間檢證，家陣睇落應該有計。帝通今年3月中以3.2億元作價出售尖沙嘴商場「gi」予資本策略（497），幾億銀淨收現金袋袋平安，呢單「刁」令本來無甚負債的帝通變成純現金公司，循以往慣性推斷，變身股內部清理乾淨後，未來係等時機注資，一做呢步，相信星爺人生又出現另一個傳奇。<br>方星俠</p></body></html>