<html><header><meta charset="utf-8"><title>換鏡DC　再創輕功</title></header><body><h1>換鏡DC　再創輕功</h1><p>又要換鏡，又要唔係卡片機仔？好似E-PL1都已經好細、好輕巧，換支長少少嘅鏡都起勢「鞠躬」（向前跌）；豈料有人仲要向輕巧埋手，講嘅係SONY最新NEX系列，插埋支餅鏡落去，感覺同部普通DC仔都差唔多大細。<br><br>記者︰陸俊雄<br>攝影︰伍慶泉</p><p>唔係M4/3</p><p>一般卡片DC家仲邊有人買？唔理男女老幼，識影唔識影，點都要買部識換鏡至似樣。SONY食呢個勢都算慢，所以唯一可以做，就係出部勁啲但係又要平啲。<br>NEX今次出了兩部機，貴少少係NEX-5，貴在拍到1080i影片；較平係NEX-3，平在只拍到MPEG4。以前者為例，淨重只係229g，連長闊比，都較大行其道那兩部M4/3來得輕。雖然我一直覺得輕對平衡毫無好處，不過佢就勁在塊CMOS比起M4/3還要大，正確來講NEX不屬M4/3機種，佢係APS-C，CropRate不是乘上2，而只係1.5，這已經好大優勢。</p><p>翻芒實用</p><p>部機細，應該無乜嘢可以大玩。的確！Filter功能對比E-PL1可謂輸晒，但你估唔到，NEX唔跟風玩內在功能，反而向機身隻芒埋手，設計成可以翻芒。雖然這個3"芒扭動時唔太順，但設計都幾特別，向上最多80度，向下有45度，其實已覆蓋實際高低角度需要。<br>另外有樣吸引功能，就係3D一掃全景。初時以為即是近似Cyber-shotTX影全景相，原來唔係，佢影出來係左右眼各有一層Layers的立體影像，可惜要你屋企部電視對應3D功能先睇到。</p><p>新E接環</p><p>仲有咩嘢新？獨食呢家嘢又再有更新！講嘅係佢個鏡頭Mount。<br>NEX用嘅係最新E-mount，暫時知會有3支鏡推出，包括16mmf2.8餅鏡、18-55mmf3.5-5.6標準Zoom鏡，及18-200mmf3.5-6.3長鏡。至於Alpha單反用嘅A-mount鏡，唔好意思又要使$1,390買個LA-EA1轉接環先套到上去，而且重會變為全手動！而可喜嘅係，NEX改用雙卡制，即是唔使一定用MemoryStick，現在可以用SD喇﹗</p><p>新品預告︰換鏡DV</p><p>用換鏡相機拍高清片，真係搶咗唔少DV機生意。今次新品發佈會上，出現了一部開發中的換鏡DV，佢用嘅正正就係先前所講嘅新E-mount，現場並未有得試玩，但絕對仲要留意！</p><p>Profile</p><p>感光元件︰14.2百萬像素APS-C<br>屏幕︰3"<br>感光度︰ISO200-1600（可擴展至12800）<br>快門︰1/4000-30秒、B快門<br>連拍︰每秒7張<br>體積︰110.8×58.8×38.2mm（NEX-5）；117.2×62.6×33.4（NEX-3）<br>連電池重量︰287g（NEX-5）；297g（NEX-3）</p><p>雙鏡套裝
</p><p>NEX-5（連16mm及18-55mm鏡頭）：$6,290<br>NEX-3（連16mm及18-55mm鏡頭）：$5,390<br><br>預售日期︰5月24日至6月23日<br><br>查詢︰SONY（23452966）</p></body></html>