<html><header><meta charset="utf-8"><title>消費blog：商場播世盃　兼送「宿一宵」</title></header><body><h1>消費blog：商場播世盃　兼送「宿一宵」</h1><p>世界盃殺到嚟，好多人好似小妹咁冇裝有線，睇無綫亞視只播得四場波，認真唔夠喉。好在今年唔少商場直播世界盃，觀塘apm不單止送大床睇波，又搵埋人氣爆燈天氣女郎黃婉曼跳出電視箱，喺apm微博開譠講波，佢仲會親身到商場現場講波，同球迷交換心得，今次可能會吸引一批宅男跨區去觀塘睇波。</p><p>第二朝仲有車送返工</p><p>小妹噚日行開apm，見到有個鬼妹喺商場大堂當眾冲凉，好鬼死sexy，原來係商場宣傳佢哋首創嘅「米芝蓮8星級宿一宵」服務。商場所屬新鴻基地產租務總經理馮秀炎話，大堂放咗巨型LED電視屏幕直播64場賽事，球迷睇波零舍有fee1，「成個場150部電視播波，喺廁所都睇到。」<br>馮秀炎又話，世界盃期間每逢周五、六、日，球迷喺商場內消費滿$3,000，有機會喺商場六樓逾萬呎場地瞓覺、冲凉，同埋享受米芝蓮食肆提供嘅美食，第二朝仲有車送去返工，「嗰三日每日都會有一名幸運兒享受星級服務，佢可以帶埋九個親朋嚟享用。」<br>大角嘴奧海城都直播世界盃，商場所屬信和集團商場推廣總經理蘇蔡潔蓮噚日同小妹講，下月11號至7月4號期間，喺商場消費最高金額嘅顧客，可以免費入住酒店嘅總統套房。而喺八強賽事期間消費滿$200，就有機會贏取高級客房連翌日雙人早餐。<br><br>電郵：mailto:shoppingjing@appledaily.com</p></body></html>