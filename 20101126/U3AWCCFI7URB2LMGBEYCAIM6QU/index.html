<html><header><meta charset="utf-8"><title>嚴打炒家 - 左丁山</title></header><body><h1>嚴打炒家 - 左丁山</h1><p>特別時期惹來特別政策，財政司司長宣佈嘅額外印花稅的確幾特別，短炒（六個月內）要繳付15%額外印花稅，等於一劍刺中炒家心臟，冇法子唔退出市場，或者係短炒變長揸，收住租先，一個租約有兩年，兩年後賣樓，假如樓市繼續升嘅話，利錢幾好啫。不過炒家如果唔夠實力，要沽售若干套現嘅話，蝕讓都唔值得同情啫，有咁耐風流咯喎。額外印花稅對真正用家無損，但金管局嘅下調按揭成數方法，就會為買家帶來小小麻煩，好彩六百八十五萬元以下的住宅，仍可以按盡七成，香港大部份住宅買家唔受影響，凡係政府大政策，好難完全避免唔殺錯良民嘅，例如加息，就一定有人歡喜有人愁，只能做到盡量唔好打擊大多數啫。<br>額外印花稅由邊個畀呢個問題，值得探討，左丁山好支持涂謹申議員話要修訂政府建議，所有額外印花稅要由賣家畀晒。買家冇理由要畀嘅啫，冇乜理由你賺錢，我同你分攤額外印花稅？要買家分攤嘅唯一理由，就係趕走向炒家買樓嘅人士。何謂炒家？根據政府最新措施嘅意念，就係持有物業少於兩年嘅公司或個人，以持有時間為衡量標準，不以其原本動機為標準。個人動機難測，持有時間可以量度，時間係最大公約數，即使有其他理由，老大不願都要短炒變長揸啦。<br>地產Ｓ提醒左丁山：「依家為咗誰人繳付額外印花稅，有排拗，為咗避免談判困難，僵持不下，我勸買家查房契，知道賣家做咗業主超過兩年，唔駛畀額外印花稅嘞，先至同佢斟介。如果涂謹申議員修訂不獲政府接納嘅話，我會盡量揀一啲已有同一業主超過兩年嘅賣盤，向自住用家求售。」一手新樓又點呀？照計發展商賣新樓盤，由買地至賣樓，點都持有超過兩年，應該唔算「炒家」之別，趁住炒家唔想買之際，真正買家如果諗得掂供樓條數，入市無妨，但唔好計得太盡喎。
</p></body></html>