<html><header><meta charset="utf-8"><title>青心直說：保增長忍通脹得不償失 - 胡孟青</title></header><body><h1>青心直說：保增長忍通脹得不償失 - 胡孟青</h1><p>內地10月份通脹率高達4.4%，超出3%的目標，所以有疑似放風以收集反應嘅「消息」話，中央有意把明年通脹指標定為4%，但似乎有違近期透過收緊信貸同管制物價以壓抑通脹嘅大方向。<br>10月份食品價格同比上升10.1%係通脹元凶，嚴打操控農產品同商品價格，已成為調控主要手段，人行自10月19日出其不意宣佈加息後，遲遲未再出手，明眼人都知係要保住經濟增長。<br>調控政策要收效，就要擇善固執堅持到底，否則只會削弱政策功效，搞到唔湯唔水虎頭蛇尾。《人民日報》評論文章話到明「不會以犧牲經濟增長和打壓股市為代價」，要成效就要付出代價，股市內有咁多同農產品及商品市場血脈相連嘅資源同原材料股，難道可以不動如山？</p><p>拖累資源股難維穩</p><p>最佳例子要數近期內地嘅柴油荒，根源係因為發改委遲遲唔肯按成品油調價機制啟動加價。「石化雙雄」中石油（857）同中石化（386），既要面對人民又要面對股東，惟有惜售或放慢銷售速度以自保，尤其係當零售價低於批發價，邊個仲會肯為人民服務犧牲小我？<br>煤電聯動就係典型失敗中嘅失敗，只有電廠才會慣性就範，亦因為咁，國策變相幫投資者收窄選股範圍，可以睇少一瓣。做生意最忌唔加得價，冇議價能力且多做多蝕嘅生意，根本唔應該攞出嚟上市獻世搵小股東笨。<br>一支針無兩頭利，通脹本來就係被動嘅指標，高通脹更加係不能容忍嘅現象，原因係當經濟增速追唔上物價，利用加息呢個貨幣政策應對，至係最有效嘅打壓通脹手法。透過加息，資金熱錢會再衡量炒作風險同回報，喺唔同風險度嘅資產之間再進行分配，總好過俾機會成本極低嘅EasyMoney搞垮，經濟增長目標反而可以調低啲，應壓唔壓，唔應保卻保多咗。<br><br>胡孟青<br>作者為獨立股評人</p></body></html>