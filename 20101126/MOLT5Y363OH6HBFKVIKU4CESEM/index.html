<html><header><meta charset="utf-8"><title>揸Murano舒筋骨　野戰狂射2,000發</title></header><body><h1>揸Murano舒筋骨　野戰狂射2,000發</h1><p>日產Murano升格歐系SUV，放假揸住佢四圍遊車河已夠賞心樂事，今日介紹埋個WarGame場，一個價錢包車包食包埋槍，再送2,000發BB彈，周末出外舒展吓筋骨，好過淨係識哺住iPhone打《HighNoon》啦！<br><br>記者：徐影龍<br>攝影：周旭文<br>Model：Betry、Suki@GMEModels</p><p>玩法五花八門</p><p>全港雖然有唔少WarGame場，不過大多龍蛇混雜無系統，高手菜鳥撈埋一堆，唔係戰況一面倒就係嗌交收場。至於西貢海灣戰區就唔同，一班退役紀律部隊做教官，唔識教到你識。兩位靚女ModelTrain完一輪，脫胎換骨似模似樣，仲跟住阿Sir衫尾學埋攻守陣法，就算宅男剩女都可變槍神。WarGame場由發燒友經營，場地佈局五花八門，包括幾架爛車做掩護嘅市區戰、貨櫃搭建而成嘅CQB（困獸鬥）、高牆假山攻防戰等，仲有個高塔，畀你一嘗高高在上、擔當Sniper嘅滋味。遇着周末最旺場高峯期，可以出現100人對100人嘅壯觀場面，恍如打仗咁刺激。<br>海灣戰區設有幾十個車位，$40全日任泊，就算你無車無槍無衫都唔緊要，$290全包宴，已有齊西貢至旺角來回車程接送，朝9晚5玩足8粒鐘。「槍房」內備有近百支長火裝備，包括M4、MP5K、P90等熱門槍械，仲有面具及制服提供，玩到攰有埋餐盒畀你醫肚，放假約班Friend出番身汗，勝過蒲K房機舖咁無聊啦！</p><p>由將軍澳或彩虹直入，穿越西貢市首個迴旋處，順駛約幾百米後，見到右方「海灣戰區」招牌便到目的地。
</p><p>海灣戰區（24108166）<br>地址：西貢橫崗村1號</p><p>歐化SUV夠豪華</p><p>借來日產最新Murano作長測，貪車身高兼四驅，夾晒WarGame主題。揸咗五日四夜，發覺呢架SUV歐化得好緊要，一堆豪華設備如雙電動濾光天窗，連下方太陽擋都全電動，毋須再用手掹咁多此一舉。軚盤、座椅、側鏡全具記憶功能，一上車自動歸位，令車主好有滿足感。尾廂容量有成402公升，摺低後排座椅更達838公升，最窩心係中控台㩒吓個掣，座椅便自動升起。<br>測試型號為3.5LV6，馬力及扭力均比對下兩款Green版更有勁，喺西貢山路或長驅直進至東涌，力量感話嚟就嚟。雖6速+/-波箱實際應用偏少，但一轉入+/-模式，引擎及波箱反應都有幾大分別。四驅模式由電腦控制，慳油為上，就算按掣Lock死4WD，行順咗自動關閉，加上懸掛偏軟無得調校，整體稍嫌「唔夠兇狠」，但作為城市四驅，已算物有所值！</p><p>NissanMurano3.5</p><p>引擎：3,498ccV6<br>馬力：260PS/6,000rpm<br>扭力：34.3kg-m/4,400rpm<br>傳動：6速Xtronic+/-波箱四驅<br>售價：$475,800<br>查詢：28035333（合誠汽車）</p></body></html>