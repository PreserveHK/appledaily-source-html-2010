<html><header><meta charset="utf-8"><title>陳倩揚下月結婚　爭獎當賀禮</title></header><body><h1>陳倩揚下月結婚　爭獎當賀禮</h1><p>今年娛樂圈可謂喜事重重，08年港姐亞軍陳倩揚宣佈與拍拖8年的科學家男友陳浩然下月4日結婚，她在結婚翌日舉行的台慶頒獎禮又獲提名飛躍進步女藝員，可謂雙喜臨門。日前她更大讚準夫婿懂包容別人，讓她明白愛一個人是可以無條件的。</p><p>陳倩揚日前在中環為下月5日舉行的台慶頒獎禮試鑽飾，當晚她會佩戴一套近千萬元的首飾。談到角逐飛躍進步女藝員，她笑說：「其實我都係去到記者會先知入咗圍，嗰一刻真係好開心，對我嚟講覺得係一個肯定，即係公司認同呢個人嘅努力，有冇獎都唔諗咁多，可以扮靚靚出席，喺現場感受吓緊張氣氛已經好好，我入行日子尚短，但有好多唔同機會，好似大騷嘅司儀同埋平時嘅司儀工作，我有提名當自己贏咗，其他嘢冇特別去諗，咁啱我係4號結婚，5號去頒獎禮當係afterparty。不過爹哋媽咪知道都好開心，我老公話直頭係雙喜臨門，仲開心過我。」
</p><p>曾為參選港姐冷戰</p><p>講到準夫婿陳浩然，陳倩揚不時流露出甜到漏笑容，問到待嫁心情，她甜甜地說：「我唔係太緊張，我哋習慣對方喺身邊嘅感覺，其實我好耐之前已經諗結婚，我哋不停有溝通，佢全部細節都記得，所以我係零煩惱，從呢件事我更加肯定佢係好好嘅人。」倩揚透露婚禮分兩部份進行，下午邀請親戚朋友觀禮，晚上會擺15圍宴請親朋長輩，希望多點時間與親友相處。<br>早已認定男友為終身伴侶的倩揚，原本計劃待男友在美國畢業回來便結婚，但因為參選港姐關係，令婚禮延期進行，她說：「佢唔明白我點解要參加港姐，知道呢件事後都有一段冷戰期，但我個心只係好簡單想去試，我試吓啲新嘢去擴闊自己眼光。」</p><p>「冇人似佢咁包容我」</p><p>倩揚續說：「基本上我平時做乜都會同佢講，慢慢佢都覺得我冇變到，仲為咗我覺得自豪。我都知真係好肉麻，但我真係真心，我覺得除咗爹哋媽咪外，真係冇人好似佢咁包容、識得欣賞我。喺佢身邊你會覺得真正愛一個人係無條件。」<br>採訪：何慧斯<br>攝影：陳順禎<br>髮型：TonnisofHAiR<br>珠寶提供：帝皇翡翠</p></body></html>