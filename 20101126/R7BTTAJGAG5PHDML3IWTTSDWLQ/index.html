<html><header><meta charset="utf-8"><title>處理最低工資　大家樂失人心大快活做足100分 - 李華華</title></header><body><h1>處理最低工資　大家樂失人心<br>大快活做足100分 - 李華華</h1><p>最低工資28蚊雖然已經一錘定音，但係有大家樂（341）呢個咁經典嘅前車畀大家作鑑，做僱主嘅同人講到呢個咁敏感嘅課題時，都會講得小心好多！<br>好似噚日派成績表嘅大快活（052）咁，主席羅開揚同CEO陳志成就非常識時務，未等大家問就自動投案講最低工資，陳生話，飯鐘會繼續一直計錢，兼夾繼續提供免費飯畀員工食……講得咁漂亮，直頭做到大家樂嗰句口號：「做足100分」啦！呢仗抵佢贏！<br>除咗保證飯鐘錢一如既往，羅生同陳生都異口同聲話就算實行最低工資，都會繼續保持加薪，仲會每個月檢討，出年3月財政年度完結嗰陣，加薪幅度平均拉埋都有3至5個巴仙，個range貼番個market，都算大家快活喇！</p><p>主席微服巡舖　測食物質素</p><p>講到裁員，佢兩個就隻字不提，只強調會提升效率。陳生舉例，好似早餐同午餐時段經常逼爆，就會諗計點樣運作暢順啲，如果家做100個客，就想盡辦法做夠120個客……好一貫嘅CEO答法。<br>至於羅生嘛，華華眼中佢應該係集團首席QC，負責監督食品質素，得閒就微服出巡突襲試食，最鍾意係試招牌菜厚切豬扒飯同粟米肉粒飯，味道如何？「梗係好味啦！」羅生，唔該下次試吓炸雞髀啦，華華幫你巡過舖，啲炸雞髀越來越細隻喎！<br><br>李華華<br>mailto:LiWaWa@AppleDaily.com</p></body></html>