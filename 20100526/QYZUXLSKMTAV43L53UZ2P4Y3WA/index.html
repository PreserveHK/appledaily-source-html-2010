<html><header><meta charset="utf-8"><title>人辦摩連奴 - 左丁山</title></header><body><h1>人辦摩連奴 - 左丁山</h1><p>不時有人問左丁山：「某某人好沙塵，你覺得點？」左丁山答：「某某人好沙塵咩，唔見得噃，佢對我好客氣啫。」原來一啲人會揀時間嚟沙塵招積嘅，但左丁山比較見得少，因為自己有選擇朋友權利，有人在面前太過招積，咪叫佢滾蛋去升呢，識過另外一班高人囉，正是人上有人，天外有天，在英冠聯賽也文也武嘅球會，上到英超就會受到教訓o架啦。<br>上星期日晚凌晨捱眼瞓睇歐聯決賽，國米以二比○踢走拜仁慕尼黑，成為意大利盃、意甲、歐聯嘅三冠王，創造意大利足球歷史，亦係四十五年來第一次攞歐冠盃，唔怪得班主莫利提（MassimoMoratti）興奮莫名，佢父親（Angelo）管理國米時，最威就係一九六四、六五年代連續贏咗兩次歐冠盃之後，國米成績不斷下滑，俾AC米蘭騎住咗好多年，直至最近五年先至連續五次贏意甲冠軍及上星期日重奪歐冠盃。莫利提話：「摩連奴要走，我好傷心，但我對佢非常感激。」</p><p>大老闆對夥計非常感激，甚為少見。呢位摩連奴係目前世界上最招積沙塵嘅教練，經常出言不遜，俾意大利傳媒狂抦，又被批評佢嘅戰術負面，重守不重攻，不踢美麗足球，但在佢領導之下，葡甲波圖竟然可以贏歐冠盃，帶車仔攞兩屆英超冠軍，現在又帶國米擁兩屆意甲兼歐冠盃，以一位出身不是球員，從做巴塞繙譯，向卜比笠臣、雲高爾偷練學師嘅教練嚟講，不斷升呢，從小卒成為大牌，在世界球壇嘅表現實在空前，好可能絕後㖭。現在佢受盡國米、意大利傳媒（轉軚得快）讚譽之時，又宣佈自己好想做皇馬教練，向高難度挑戰，呢種態度，實在令人折服。摩連奴不戀棧名位，亦不忠心如費格遜，只係隨意之所至，跟住自己制訂嘅道路向前行，打工打成咁先至係真正名副其實嘅打工皇帝，全世界嘅領隊職位任佢揀，佢就話明要去尚未出聲話要佢嘅皇馬，換轉你係皇馬會長，你會點辦？究竟請唔請佢？摩連奴未待簽約，已經話要離開國米，捧盃後哭了一大場，毫不掩飾扮嘢，以真性情示人，果然係天生我才必有用，千金散盡還復來之人辦。抵佢沙塵、招積，年青人當以佢為榜樣！但係要記住，自己不努力如摩連奴，兩嘢就會被對手或老闆掃走。</p></body></html>