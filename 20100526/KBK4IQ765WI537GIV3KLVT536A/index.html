<html><header><meta charset="utf-8"><title>八方人物：足球小將踢波改變人生</title></header><body><h1>八方人物：足球小將踢波改變人生</h1><p>「如果我生活冇咗足球，我一定會無所事事，可能會學壞。」16歲的李嘉進（Lali）學業成績一般，球技卻成反比，非一般超卓。三年前被本地甲組球會傑志招攬入伍，過去兩年奪得多項足球比賽冠軍；夢想是像漫畫《足球小將》主角戴志偉一樣揚威海外，晉身國際班霸。<br>Lali出身基層家庭，平日娛樂不多，未接觸足球前終日百無聊賴，足球狂熱在小學六年級開始燃燒。「想成日都見到佢（足球），如果三、四日唔踢波會唔自在。」戴志偉視足球為密友，Lali對五號波一見鍾情，即使生病、會考，也堅持每天練習兩小時，風雨不改。波不離腳，因為足球帶來意想不到的滿足感，「比賽嗰陣一個扭幾個，然後入波，嗰種喜悅我特別鍾意。又或者你放個波幫隊友助攻，都會有成功感。」</p><p>為操練犧牲其他活動</p><p>三年前Lali在街場踢波時被傑志教練高志超發掘，安排他接受專業式訓練。傑志體育管理有限公司總裁伍健對Lali讚口不絕，「最初佢係一個好內向嘅小朋友，但足球天份比較高，好似與生俱來咁，佢攞咗個波唔會失，即使同甲組球員踢波都保持個波嘅控制權。」<br>球迷在網上指Lali「肯跑肯走動」，愛扭波，Lali坦言身高是最大弱點，因為只得1.65米，頂頭槌時十分「輸蝕」，他自知難奪制空權，但中場「閱讀」能力是強項，故向「中場指揮官」方向發展，更以巴塞足球員恩尼斯達為學習目標，「因為佢都係身形唔高大，但中場閱讀能力高。」<br>Lali日常到街場練習也緊記教練的教導，將所學的技巧發揮，不斷練習。去年有機會代表球會出戰上海，賽前每天接受最少兩小時瘋狂操練，可惜最終未能出線。香港球迷都對本地球員體能心中有數，Lali也承認操練體能最難捱，「每年季初可能係香港甲組開操，要你長時間跑，跑完已經冇力踢波。」<br>瞓身踢波的Lali操練後往往筋疲力盡，惟有犧牲其他活動，幾乎謝絕朋友聚會，不過有失必有得，出外練習時認識一班朋友，是球場上的重要戰友，他形容自己過去目中無人，入球會後慢慢學會與人溝通和合作。足球少年，球技與閱歷，都印記在綠茵場上。記者　林潔華
</p></body></html>