<html><header><meta charset="utf-8"><title>200km試七速波箱　夜遊最爽</title></header><body><h1>200km試七速波箱　夜遊最爽</h1><p>十年一世代真係無講錯，80後反高鐵意難平，90後妹妹仔愛嘟嘴自拍，而我呢個70後，繼續寓工作於娛樂，載住靚女遊車河兼試車。新款Mazda3到港大半年，漫長一夜揸足200km，由旺角、8號幹線到迪士尼，試齊高速長途同鬧市塞車，呢架平民版M3，揸同坐一樣咁爽。<br><br>記者：徐影龍<br>攝影：周旭文<br>Model:Alia@PureModels</p><p>鬧市攝位一流</p><p>唔係搞爛Gag，Mazda3當然不可跟寶馬百萬身價嘅M3相比，不過以十零萬車價、1,500cc表現同乘座感，同級車中確有M3嘅王者風範。除咗我同攝影師兩名70後，該晚試車仲載住個90後妹妹仔Alia，甫見面已兜口兜面讚：「嘩，好靚仔呀……架萬事得。」跟手發狂咁攞部iPhone出嚟喪影，當然唔少得嘟起嘴仔自拍一番，仲熱情過揸機搵食嘅攝影師。<br>我都係第一次試新款Mazda3，早幾粒鐘已跑咗轉西貢、大埔，再兜大老山觀塘繞道返將軍澳，對架平民M3已有底。正式出發，目標係試大長途直路嘅迪欣湖，順道行吓新開嘅8號幹線。途經例必塞車爭位嘅旺角，起圍慢啲都俾小巴同的士攝晒位，好彩架M3就算齋玩D波，頭段反應仍然好快，鬧市中二三波不停上上落落，總算「唔輸陣」。</p><p>5千轉爽爆110km/h</p><p>經過長沙灣後上8號幹線，終於鬆口氣，開始迎接暢順無比嘅直路快感。第一站係汀九橋隔籬個觀景台，雖氣溫只得11度，不過見到Alia扎扎跳又再開始喪影，我都不期然四圍走，認真欣賞一下望晒兩條橋嘅超靚夜景。再度出發，青馬大橋後，就到全港限速最高嘅北大嶼山公路，由收費亭開始計時，改玩軚盤+/-，Keep住4、5千轉就升波，聽住引擎發狂高叫，剎那間去到限速嘅110km/h，超爽！<br>最後一站係流浮山送Model返屋企，行屯公算有番啲彎，跟住架Civic仔跑快線，玩開有條癮，少少彎都嚟個6＞5＞4拖波，再踩住油發力出彎，1.5L車仔無令我失禮。我就係鍾意Mazda3嘅+/-波箱，首配CVT無段變速，最高去到七個波，仲好玩過我12年前架棍波100仔，而且比真正棍波有更大自由度，起碼電腦會保護引擎，玩嘢用5波起步，最多慢啲，唔似棍波會死火。就算癲到7波急拍落2波，最多只係窒車同嘈，唔會掃波牙咁大鑊，令人玩得更Free。</p><p>M3傳減價</p><p>Mazda喺09成績唔錯，增長有成65%，有傳佢哋想年結前谷大個數去到89%，特別再加出車優惠畀M3Sedan同S揭背版。暫未知減幅幾多，呢個禮拜屯門車展應該有新價，新年前想出架1.5L王，M3諗得過。</p><p>規格</p><p>引擎：1,498cc直四<br>馬力：111ps/6,000rpm<br>扭力：140Nm/4,500rpm<br>傳動：七速+/-無段變速<br>售價：$163,990<br>查詢：MazdaHK（28931112）
</p></body></html>