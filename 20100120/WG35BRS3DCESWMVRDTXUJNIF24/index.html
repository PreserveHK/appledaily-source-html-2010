<html><header><meta charset="utf-8"><title>誰在睡覺 - 左丁山</title></header><body><h1>誰在睡覺 - 左丁山</h1><p>一位五十後老鬼居然加入Facebook群組，來電郵要求左丁山加入「撐起高鐵、撐起屋企」。左丁山素來唔加入Facebook遊戲，一口拒絕之。但呢位老鬼Ａ又傳來一段美國《紐約時報》記者柏凱斯的報導，講美國人多羨慕中國的高鐵，叫左丁山睇吓。<br>呢位柏凱斯應該就係前香港FCC主席KeithBradsher，以前駐香港，現在係《紐約時報》駐北京特派員。左丁山錯過咗柏凱斯嘅報導，但著名《紐約時報》專欄作家佛列曼（ThomasFriedman，暢銷書《世界是平的》TheWorldisFlat作者）在一月十一日嘅專欄有類似報導。佛列曼嘅專欄題為Who'sSleepingNow?（誰在睡覺？）。原來呢位先生最近到過北京，未去之前，先來香港，特別與前特區特首董建華見面。董先生退任後成立咗一個好似叫做「中美交流基金會」，搵咗前財經及庫務局副秘書長盧古嘉莉做總幹事，開展中美民間外交，故此奧巴馬訪華之時，香港人赫然見到董建華站在人民大會堂內，企位排第三，由胡錦濤介紹與奧巴馬握手。聽講家好多美國名人來港，都可能與董生見吓面喎。佛列曼話，董生同佢講：「工業革命之時中國正在睡覺；信息科技革命時，中國剛剛睡醒。綠色革命開始了，中國將全面投入。」佛列曼指未來歷史學家會認為，在二十一世紀初期，中國發動了一個「綠色躍進」（GreenLeapForward）。<br>何以中國參加投入「綠色革命」？以佛列曼所見所聞（柏凱斯向佢簡報），中國全面興建高鐵系統，已有武廣高鐵通車，時速350公里。將快完成北京至上海高鐵，花了二百三十五億美元，兩地相隔七百哩，高鐵五小時內可達。同樣路程，由芝加哥去紐約，美國火車要行十八小時。此外中國亦加快興建核電站、二○二○年之前，完成五十個，其餘世界各地加埋先至會有十五個，佛列曼認為在呢個發展過程中，中國會擁有世界上最乾淨及低廢排放嘅能源科技，遠勝美國，因為美國正在瞓緊覺！<br>美國人在上世紀五十年代中，俾蘇聯人造衞星上天嚇個半死，立即急起直追，卒之在1969年趕先派人上月球。現在美國似乎好怕中國在綠色能源方面嘅發展，預發警報，以後十年，精於綠色能源科技嘅人才，必然大為搶手。</p></body></html>