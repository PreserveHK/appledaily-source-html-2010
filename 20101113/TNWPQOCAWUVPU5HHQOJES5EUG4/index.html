<html><header><meta charset="utf-8"><title>黃浩然：我係全心全意愛法拉</title></header><body><h1>黃浩然：我係全心全意愛法拉</h1><p>對黃浩然而言，2010年的確是豐收的一年，他演的《情越雙白線》、《公主嫁到》，直到熱播中的《巾幗梟雄之義海豪情》都有好口碑，可喜可賀，演楊陽的他在《巾幗》中更冧盡演她女友及母親的陳法拉與惠英紅。至於面對接踵而來的機會，他坦言這種滿足感不能用錢衡量，難得無綫畀機會，當然瞓身做好本份當報答。</p><p>談到在《巾幗》中，飾演戇直警察楊陽，與陳法拉飾演自幼體弱多病的劉晴相戀，但法拉擔心會拖累楊陽，為免加重他的負擔，法拉對他若即若離，最後兩人幾經波折，終可大團圓結局。黃浩然日前受訪時坦言，被這段真摯感情所打動：「我拍咗咁耐戲都覺得呢段感情好完美、好細膩感人，添哥（監製李添勝）因為我同法拉先會設計呢段感情線，喺戲中我係法拉嘅守護天使，大家睇完會有好大嘅驚喜。」</p><p>體會純真年代愛情</p><p>浩然續說：「呢個情節基本上喺時裝戲係做唔到，家嘅人可能送紮花就話我愛你，甚至好多人嘅感情發展就係喺張床度，但以前啲人拍拖唔係kiss就一定浪漫，嗰種感覺係幾微妙，可以為你畀埋條命，獻身救你都得。如果呢件事喺呢個年代發生，觀眾會覺得邊度仲有呢啲人呀？反而喺亂世，觀眾會比較相信呢段愛情，所以咪覺得好偉大囉！」<br>浩然為了演好這段情，事前曾多番鑽研，他說：「開咗工一個星期後，一埋位已經當自己係楊陽，嗰陣我係全心全意愛法拉。有人問我怕唔怕抽離唔到，我咪話覺得大家好清楚同信任對方，加上劇本寫得好，添哥叫我唔使諗咁多，所有嘢發自內心，好簡單、唔好造作，順住去部戲自然會帶你行。我同法拉好熟，默契係出奇地好，我哋又會問畀唔畀到感覺對方，呢樣嘢好緊要，如果連自己都感動唔到，又點感動到觀眾？有時我哋睇番啲playback，法拉都話覺得我好愛佢。」<br>浩然亦推介與媽媽惠英紅的母子戲：「呢部劇對於倫理關係好着重，好似阿媽一定會覺得呢個女仔有病，覺得遲早會連累我。阿媽雖然好錫呢個女仔，但佢會覺得做你個妹同做你老婆係兩件事，我會有呢啲倫理上兩難全嘅嘢。此外，我當然亦會鑽研吓嗰陣啲人嘅生活，日軍打到嚟見到啲死屍，我哋雖然未經歷過，但都要知吓種心態，了解當時嘅背景。」</p><p>為報答無綫願搏命</p><p>浩然今年的確是大豐收，劇集一部接一部推出，對此浩然笑說：「10年呢張成績表真係好靚，《巾幗》可以話係我嘅代表作，我真係好開心。有人問我有冇諗過攞獎，我覺得呢樣係其次，最緊要係呢種滿足同成就感係用錢買唔到，電視台咁多人，有呢啲機會係一種感恩，09年全年最高收視嘅兩部劇開續集，我可以有份參與，係咪要去感恩？講得老土啲，有咁嘅機會，係咪搏埋條命都要報答公司？雖然TVB唔係我經理人公司，但佢畀咁大機會我，我一定要喺能力範圍內做到最好。」<br>撰文：何慧斯　攝影：黃偉雄<br>場地提供：天與地（諾士佛臺）</p><p>話你知：十萬火急入行</p><p>黃浩然（圖右）於中學畢業後的暑假做過雜誌模特兒，之後獲導演杜琪峯發掘，並於97年憑演出其執導的《十萬火急》入行，至今已參演超過40部電影。拍片期間，黃浩然已踏足電視圈，他曾為亞視拍過多齣電視劇，如《萬家燈火》及《情陷夜中環》等，07年起又為無綫拍劇，其中在《碧血鹽梟》、《情越雙白線》及《公主嫁到》等的演出都備受讚賞。</p></body></html>