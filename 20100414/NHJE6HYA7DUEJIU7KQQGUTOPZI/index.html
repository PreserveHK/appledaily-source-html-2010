<html><header><meta charset="utf-8"><title>消費blog：國產iPad月底強勢首賣</title></header><body><h1>消費blog：國產iPad月底強勢首賣</h1><p>呢輪腦界蘋果iPad威到盡，好似先達水貨店G-World嘅老友阿Lo話，水貨iPad賣咗約一個禮拜，總共賣咗兩百幾部，家仲keep住每日賣20、30部，但價錢回落至$5180。嘩，計番條數總營業額咪過百萬，都咪話唔犀利。iPad行貨唔知幾時到港，國產品牌Hanvon就搶頭啖湯，月底喺香港全球首賣國產「iPad」TouchpadBC10C（見圖）。</p><p>Hanvon巿場經理Terry話，BC10C係全球首部採用Windows7操作系統嘅多點式觸控平板電腦，公司用咗一年就研發成功。<br>Terry話，部機功能比iPad有過之而無不及，因為行Windows7，好多軟件都用到，10.1吋多點式觸控屏幕解像度1024x600，支援1080p高清電影，「有埋HDMI端子，仲支援3G上網，賣價$5999。」機身厚18毫米，內置250GB硬盤，重960克。小妹拎上手又幾輕喎，用兩隻手指將圖片拉大拉細都算流暢。<br>電腦商會會長Jacky話，Touchpad係大勢所趨，講品牌效應國產一定唔夠蘋果爭，但講功能就一啲唔輸蝕，行視窗7好大賣點，3G上網iPad都仲未得，會搶走唔少netbook客，「定價有吸引力，一部iPhone3GS都賣三、四千蚊啦。」<br>電郵：mailto:shoppingjing@appledaily.com</p></body></html>