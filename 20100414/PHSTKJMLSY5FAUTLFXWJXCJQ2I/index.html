<html><header><meta charset="utf-8"><title>青心直說：套戥獲利非大戶專利 - 胡孟青</title></header><body><h1>青心直說：套戥獲利非大戶專利 - 胡孟青</h1><p>多隻股份配股抽水影響投資氣氛，大市低位20659開車，三扒兩撥升到前日高見22388，係時候整固回氣。呢輪升浪中，具防守性兼息率有番咁上下嘅股份好似香港電燈（006）同中電控股（002）等都算交足功課，頻創年半高位，現價息率仍超過4厘。一眾房產信託基金（REITs）除咗息率吸引，走勢亦穩中有升，冠君產業（2778）同泓富產業（808）早已升破今年高位，下周二長江實業（001）旗下嘅置富產業（778）（諧音：齊齊發）亦將以介紹形式，回歸香港上市。<br>環顧全球房產信託基金市場，跑得最快係美國，3月整體升幅有成一成，其次係歐洲同日本，分別升5%及4.5%。平均息率方面，美國係3.9%、英國4.1%、日本5.7%。</p><p>置富產業息率逾7厘</p><p>想了解03年已喺新加坡上市嘅置富，可參考領匯房產基金（823），大家都係屋邨商場，分別在於公屋同私樓。領匯旗下商場要改善嘅已改善，加租嘅已加到盡，雖然資產質素高，升值潛力卻不足。而置富旗下商場包括沙田第一城、馬鞍山廣場、都會駅、映灣坊等商場，整體出租率96.4%，去年物業收入淨額4.95億元，每股資產淨值約6蚊，現時喺新加坡以港元交易市價做緊約3.62港元，較資產淨值折讓超過四成。<br>香港本來就係呢隻基金祖家，現價計息率超過7厘，遠勝領匯，為咗杜絕亞洲果業（073）介紹上市大幅波動事件重演，上市代理人同管理人將為基金提供過渡安排，以套戥方式確保基金流通量，減少兩地價格差異及供求失衡機會。<br>如果大家有新加坡股票戶口，可以有樣學樣，因為嗰邊結算費加埋交易費只收0.0475%，唔計經紀佣已較香港印花稅加埋嘅0.109%便宜，買得平大可將基金轉回香港，因為兩邊登記費可獲豁免，待下星期本地掛牌後，再視情況定揸沽都未遲，所以話套戥獲利唔係大戶專利。<br><br>胡孟青</p></body></html>