<html><header><meta charset="utf-8"><title>夠Car事：暗藏豹紋　甲蟲有獸性</title></header><body><h1>夠Car事：暗藏豹紋　甲蟲有獸性</h1><p>甲蟲唔係只識賣可愛，改裝玩味一樣有睇頭。原廠就示範將架BeetleCabriolet，換上豹紋座椅。甫開篷，一股濃烈狂野彈射而出，左手不期然拍落+/-波，右腳充滿戰意地踩油門，115匹2,000cc細蟲仔，獸性大發時原來都幾Powerful。<br><br>記者：徐影龍<br>攝影：梁細權<br>Model：Isis@PureModels<br>內衣提供：Inducer（28810802）</p><p>溫馴狂野出奇夾
</p><p>近年熱改MINI，由Racing辣件到天鵝水晶，個個玩到不亦樂乎。一樣賣可愛嘅Beetle闊佬懶理，Fans就係Buy嗰種經典親切感，若然要玩嘢，其實都可以好出位。近日廠方就以開篷甲蟲做示範，將內櫳座椅配上豹紋絨面，可愛Look加狂野Feel，襯落又出奇地有火花。開篷後嗰種溫馴搭狂野嘅衝擊，真係媲美Baby着豹紋泳衣遊街。任何甲蟲都可裝配呢款豹紋絨布，原廠連工包料$9,800，聽落好似揦脷咗啲，但其實佢並非全張凳包上豹紋咁簡單，而係梅花間竹襯番內櫳真皮位，人工成本都唔少，TwoToneColor，一皮嘢有找點算係貴。
</p><p>車仔都有火
</p><p>MINI同Fiat500揸得多，甲蟲反而少機會接觸，見係開篷車當然唔會放過，影完相順勢開篷遊埋車河先收工。雖然Beetle無Turbo，不過咁細架車有成2,000cc，其實已經好夠爆，係初段嫌波箱反應慢啲，唔夠刺激，不過一轉落+/-波模式，表現即時兩個樣，燈位起步爽快有勁，6波段行高速時更爽更順。雖然天氣陰凉，開住篷疾飆的確幾凍，不過頭腦更清醒，加上甲蟲靈活矯捷，令戰意更高漲，只係難為咗同車嘅豹妹Isis啫。
</p><p>規格
</p><p>引擎：1,984cc直四<br>馬力：115ps/5,400rpm<br>扭力：172Nm/3,200rpm<br>傳動：6速+/-波箱<br>售價：$288,000<br>豹紋內裝：$9,800<br>查詢：VWHK（36989688）</p></body></html>