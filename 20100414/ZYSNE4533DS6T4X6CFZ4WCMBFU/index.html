<html><header><meta charset="utf-8"><title>隱瞞股價敏感消息 - 左丁山</title></header><body><h1>隱瞞股價敏感消息 - 左丁山</h1><p>上市公司洪良國際（Hontex00946）涉嫌造假帳一事，好得人驚，震動會計界，好影響香港嘅國際金融中心聲譽。洪良呢間公司，寂寂無名，由台資擁有，經營紡織布料生意，去年十二月四日招股，每股定價二元一角五仙，十二月二十四日上市，收市價係一元九角七仙，集資九億九千七百萬元，在三月三十日就俾證監會指示停牌，停牌前收報二元六仙。三個月交易期間，股價最高係二元六角三仙，最低係一元八角三仙。<br>四月八日，廉政公署宣佈落案起訴一名畢馬威會計師行高級經理梁思哲，三十二歲，指梁於二月二十二日與另外一名人士向畢馬威另一名僱員提供十萬元作為擬備供洪良上市帳目嘅報酬。證監會指洪良招股書嚴重誇大了公司的財政狀況。<br>據講，畢馬威負責新股上市嘅有一隊人，到公司核數嘅係另一隊人，有人透過內部檢舉熱線揭發，畢馬威自動向證監會報告，於是證監會在三月二十九日向法院申請凍結洪良上市所得款項。<br>上市保薦人係台資兆豐資本MegaCapital(Asia)，律師係SidneyAustin，公關係iPROgilvy，收款銀行（receivingbank）係東亞。收款銀行嘅工作最簡單，一切代人辦事，依指示收取集資銀碼，奉命凍結款項而已，但係保薦人與核數師就責任重大咯，睇番時序，證監會在三月二十九日前已知道洪良出事，呢件事肯定屬於「股價敏感資料」，但秘而不宣，到三月三十日先至指示洪良停牌。假如有散戶在停牌前買入股票，豈非喊咁口？證監會要求別人以第一時間宣布股價敏感資料，但係調查洪良一事幾個星期，散戶被蒙在鼓裏，公唔公道呀？又另外一件事，廉署在四月八日落案起訴梁思哲，係幾時拘捕佢嘅呢？點解唔公開呀？早啲公開咗，散戶知道就唔會買洪良股票啦！如果話廉署拉人係機密行動，起訴前不能公開嘅話，點解拘捕陳志雲就哄動全港，搞到街知巷聞？對陳志雲公唔公道？另外一間公司聯康生物科技（00960）在三月九日發通告，表示廉署於三月一日搜查公司，拘捕CFO，三月八日拘捕主席，呢啲肯定係重大股價敏感消息，但遲咗八日先至公布，做香港投資散戶真係慘情！廉署以後帶走上市公司高層，請以陳志雲案為藍本，即時公開，以免投資者死得寃枉。</p></body></html>