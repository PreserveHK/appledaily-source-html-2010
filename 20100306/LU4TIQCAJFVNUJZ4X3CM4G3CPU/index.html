<html><header><meta charset="utf-8"><title>周秀娜：好鍾意佢　Kelly：好有型港女星嗒犀利哥糖</title></header><body><h1>周秀娜：好鍾意佢　Kelly：好有型<br>港女星嗒犀利哥糖</h1><p>寧波丐幫Yohji犀利哥（原名程國榮）的丐世旋風，由大中華瘋捲日本及英國等地，他從流落街頭到昨日與家人重逢，創造傳奇一刻，加上其憂鬱的眼神、欷歔的鬚根、手上的煙蒂，還有無限創意的層層叠mix&amp;match，均徹底迷醉全城。性感女神周秀娜一提犀利哥即大叫：「好鬼死型，好鍾意佢！」天后陳慧琳（Kelly）也讚犀利哥有型，型人何韻詩發乎情：「叫親國榮都靚仔啲。」容祖兒堅稱唔介意做丐幫嫂，玉女鄧麗欣也讚嘆濃郁丐味有浪子feel。獲靚女推崇，犀利哥確係犀飛利！<br>採訪：葉雪</p><p>周秀娜：佢好鬼死型</p><p>周秀娜目前身在日本準備今日行花生騷，她昨日提起犀利哥時，透過越洋電話千里傳音，勁讚：「佢好鬼死型！好鍾意佢！」原來她最初被朋友推介犀利哥這位網上紅人如何具日系style時，還以為朋友老點，其後上網看過犀利哥的照片後，即時驚為天人，她說：「難以置信啲衫係執番嚟，睇完好讚嘆，睇完頭一、兩張之後，唔知點解唔捨得，覺得唔夠喉，有冇第三張、第四張呀？好失落，佢唔做model簡直嘥晒，行天橋都得，佢有不經意嘅瀟灑。」<br>娜姐又直言想見犀利哥，她笑說：「都想見到o架，我喺網上睇到話佢精神有問題，希望有人可以幫到佢。」</p><p>Kelly：日日追睇佢</p><p>年前懷孕期間都堅持要靚、着衫近乎永冇失拖的潮媽陳慧琳，昨日對犀利哥的衣着品味讚不絕口，她在電話中說：「我每日都睇犀利哥嘅新聞，佢好有mix&amp;match嘅sense，着衫好多配搭，唔同類型配搭出嚟都好好睇，好有型，好有style。如果佢有機會行catwalk，可能都好有台型，我自己都想睇吓。」</p><p>容祖兒：願當犀利嫂</p><p>容祖兒日前獲一名男子致電到其唱片公司徵婚，前晚她現身土瓜灣時，提到若徵婚對象是熱爆全城的犀利哥便好，她說：「我有咁嘅福份都唔介意，唔可以話完全關門，凡事有可能及轉機，我覺得犀利哥幾不羈，不過幾靚都不外如是，都要睇相處，但好似犀利哥就唔同，佢咁犀利。」<br>犀利哥是否不需輪籌就能埋祖兒身？她即說：「好，佢邊使籌呀！」<br>問祖兒會否向公司推薦犀利哥做明星時，她即搞笑說：「好暈，有冇白花油呀？我相信幫犀利哥啲人係善意，唔好嚇親人，尊重佢嘅意願，唔好搞亂佢嘅生活。」</p><p>Stephy：好潮好浪子</p><p>鄧麗欣（Stephy）從報章上看過犀利哥的報道後，反應也是連綿不絕的稱讚，她昨日在電話中說：「乞兒咁靚仔嘅？仲以為電影海報㖭，佢好潮，好浪子，個形象幫咗佢，電影都可以抄吓。」講到犀利哥被形容似足日本型男，Stephy也舉腳贊成，她說：「佢係似日本仔喎，個頭似日本髮型，幾型呀，同埋佢嘅配搭都似。」對於犀利哥身世之謎，Stephy坦言好奇，她說：「唔知佢因為乜嘢原因淪落到咁樣，佢可能本身係個designer或者藝術工作者，就算淪落到咁嘅地步都咁有型。」</p><p>何韻詩：叫親國榮都靚仔</p><p>屬潮人一族的何韻詩對鼎鼎大名的犀利哥也有所聞，她昨日在電話中說：「我知有犀利哥呢個人，張相睇落都幾靚仔，叫親國榮嘅都靚仔啲。」犀利哥被熱捧着衫有taste，阿詩也認同說：「都OKo架！我有睇關於佢嘅報道，有啲話佢俾女飛先失常，但咁靚仔咁就精神失常真係好可惜，希望佢搵到家人之後可以回復正常，過番正常人嘅生活。」</p><p>熱爆網：惡搞犀利哥</p><p>「丐世豪俠」犀利哥叼煙氣派出類拔萃，更成為改圖萬能key，網民藉此發揮無限創意，大肆惡搞。</p></body></html>