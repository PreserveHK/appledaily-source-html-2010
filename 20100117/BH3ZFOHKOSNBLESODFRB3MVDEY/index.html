<html><header><meta charset="utf-8"><title>嚴懲搶老公毀主持形象亞視掟袁小曼入雪櫃</title></header><body><h1>嚴懲搶老公毀主持形象<br>亞視掟袁小曼入雪櫃</h1><p>以35D岩石胸出位的亞視小花袁小曼，近日頻頻帶地產界男友廖偉強晒命示威，可是男方乃有婦之夫，袁小曼形象盡毀，亞視昨日決定抽起她的主持工作，掟她入雪櫃。</p><p>亞姐出身的袁小曼近日戀愛大過天，高調公開與任職利嘉閣地產董事總經理的廖偉強拖手行街，男方還未辦妥離婚手續，但二人已同居，廖太激病入院。<br>袁小曼搭上有婦之夫廖偉強後，連日高調晒恩愛，形象插水，亞視除於日前對袁小曼照肺，着她注意言行外，昨日更決定將她雪藏，暫停她逢周一至周四晚《時尚生活Guide》的主持工作。</p><p>梁雪湄頂上</p><p>記者昨日致電亞視高級副總裁鄭偉強求證時，他直認不諱說：「我哋叫佢（袁小曼）唞吓先。佢原本喺《時尚生活Guide》嘅主持工作，我哋會搵梁雪湄代替，始終呢啲新聞對佢形象多少會有影響。」袁小曼昨日繼續潛水避傳媒。<br>袁小曼曾指男友廖偉強對她錫到燶，他還愛屋及烏惠及袁母，對於袁小曼被指搶人老公，記者昨日致電袁母，她啞口無言說：「我家唔得閒。」說完立即掛線。</p><p>廖太喊不停</p><p>廖偉強的利嘉閣同事繼續向本報爆料，爆料者昨日在電話說：「廖偉強好鍾意向女同事獻殷勤，佢試過追一名女同事，日日開車管接管送，佢嘅婚外情，一單接一單，激到廖太生蝦咁跳，廖太為咗顧全老公顏面同兩個仔嘅感受，多年來都寧願啞忍。」廖太好友表示她仍在養和留院，情緒不穩，每日以淚洗面。<br>採訪：丁寧</p></body></html>