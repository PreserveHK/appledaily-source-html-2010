<html><header><meta charset="utf-8"><title>谷油水　鹹蛋好烚</title></header><body><h1>谷油水　鹹蛋好烚</h1><p>要揀中流油鹹蛋只能撞手神？超錯！因為一般人都會貪方便，先將鹹蛋蒸熟，咁樣鹹蛋油會乾晒；其實鹹蛋只須用水烚，出來嘅蛋黃便超滑溜，起沙之餘，仲有好多蛋黃油流出！<br><br>記者︰黃家欣<br>攝影︰楊錦文、譚盈傑<br><br>V壹網：http://www.vdonext.com/index.php?fuseaction=Features.Archive&amp;channel_id=575603&amp;program_id=821827<br>睇片即上<br><br>留言電郵：mailto:adl.kitchen@yahoo.com.hk</p><p>今日煮腦</p><p>黎汝森（東湖海鮮酒家行政總經理）<br><br>東湖海鮮酒家揸Fit人，有逾三十年入廚經驗，曾主持電視節目，教授烹飪心得及技巧。</p><p>煮題　快捷粵式家常菜<br>水烚鹹蛋必出油
</p><p>煮鹹蛋時一定要用水烚，如果貪方便蒸，鹹蛋黃就會乾，無油外，吃時亦不夠香滑。</p><p>糖醋汁小火煮
</p><p>煮糖醋汁時，要用小火將片糖煮溶，並要不時攪拌，以免煮焦。</p><p>清水浸雞翼減雪味</p><p>現在於街市並不常買到新鮮雞翼，如果要用雪藏雞翼，可以先用清水浸泡10分鐘，待血水全部洗出才煎，那麼雞翼雪味會減少。</p><p>炒三色蛋
</p><p>00hr30min<br>製作難度：★★☆☆☆<br>份量：4人<br><br>如果覺得經常做番茄炒蛋太普通，不妨炒蛋時加入皮蛋粒、鹹蛋粒做三色蛋，入口甘香鮮味，炒蛋香滑之中，好有咬口。</p><p>材料
</p><p>雞蛋5隻、皮蛋1隻、鹹蛋1隻、韭黃20克（切段）、鹽少許、生粉1/2湯匙</p><p>做法</p><p>1.將已洗淨的鹹蛋放入水烚熟後，去殼切粒；皮蛋去殼切粒。<br><br>2.雞蛋加鹽調味後拂勻，加入皮蛋粒、鹹蛋粒、生粉、韭黃拌勻。<br><br>3.將油加入鑊燒熱，倒入蛋漿炒熟，即成。</p><p>栗子燜雞翼
</p><p>00hr50min<br>製作難度：★★★☆☆<br>份量：4人<br><br>栗子燜雞翼毋須花太長時間，已能做得很入味，加上鬆化的栗子，伴飯最一流。</p><p>材料
</p><p>栗子240克、大雞中翼1磅、北菇2隻（切件）、柱侯醬/紹酒1茶匙、糖/鹽少許、紅葱頭15克、薑片5克、雞湯250毫升、生粉水適量</p><p>做法</p><p>1.雞翼放入清水浸10分鐘，待血水洗出後，撈起瀝乾。<br><br>2.將雞翼放入鑊，用中火乾煎至金黃，待雞內油脂滲出，放入薑片、紅葱頭、栗子、柱侯醬，灒入紹酒，再放入雞湯、北菇、鹽，冚蓋轉慢火燜20分鐘至八成熟。<br><br>3.加糖入鑊調味，開大火煮至收汁，加入生粉水埋芡，即成。</p><p>牛崧豆腐羮
</p><p>00hr50min<br>製作難度：★★☆☆☆<br>份量：4人<br><br>豆腐好有營養，味道清淡，適合配搭多款菜式，用來做牛肉羮，口感十分滑溜。</p><p>材料
</p><p>免治牛肉120克、豆腐1盒、葱花1湯匙、芫荽1茶匙、清雞湯4杯、生粉水2湯匙、蛋白2隻、糖/清水/生粉少許、生抽1茶匙</p><p>做法</p><p>1.免治牛肉加入生粉、生抽、糖、清水，拌勻略醃；豆腐切粒。<br><br>2.將牛肉放入滾水汆水，撈起瀝乾。<br><br>3.將清雞湯倒入鍋，開大火煮滾，加入豆腐粒、牛肉、生粉水推至稠身。<br><br>4.煮滾後熄火，拌入蛋白、葱花、芫荽，即成。</p><p>紫蘿咕嚕肉
</p><p>01hr00min<br>製作難度：★★★☆☆<br>份量：4人<br><br>將啖啖肉的脢肉炸得外脆肉嫩，配上酸酸甜甜的糖醋汁，好適合悶熱的天氣吃，非常醒胃。</p><p>材料
</p><p>新鮮脢肉200克（切件）、罐頭菠蘿2片（切件）、子薑40克（切件）、青椒/紅椒1/2隻（切件）、鹽少許、雞蛋1隻、生粉1/4杯、生粉水適量<br><br>糖醋汁材料︰浙醋/白米醋/茄汁2湯匙、片糖1/2片、頭抽1茶匙、雞湯80毫升、鹽1/8茶匙</p><p>做法</p><p>1.新鮮脢肉加鹽、雞蛋、少許生粉水拌勻醃20分鐘。<br><br>2.雞湯、片糖、白米醋、浙醋、茄汁、頭抽、鹽倒入鍋中，用慢火煮熱，拌勻成為糖醋汁，備用。<br><br>3.將脢肉撲上生粉，放入180℃油鑊用中火炸2分鐘至金黃色後撈起。<br><br>4.將菠蘿、子薑、青椒、紅椒、糖醋汁放入鑊，開大火煮滾後，加入脢肉炒勻，即成。</p></body></html>