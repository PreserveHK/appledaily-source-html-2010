<html><header><meta charset="utf-8"><title>換偈露背　SoYoung</title></header><body><h1>換偈露背　SoYoung</h1><p>家庭房車多以實用行先，但如果性能可以高啲、款式潮啲，又何樂而不為呢！好似Mazda3的四門房車已經好使好用，最近推出S版，換埋高性能引擎，再換埋五門揭背，不單止更實用，駕駛樂趣都即時提升。<br><br>記者：趙慧敏<br>攝影：譚盈傑<br>Model：Lilam@Zmodel</p><p>引擎加強至2.0</p><p>Mazda3向來有不少捧場客，原因好簡單，約十七萬蚊就可以買到1.5偈四門房車，仲有齊SmartKeyless免匙系統、天窗、七速加減波等超班配件，於日圓滙價高企的時候，質素已屬超值，且香港房車客都以經濟為原則，代理雖有不同配備，但都以1.5偈為主打。如果價錢相差少少，但有多幾重享受，都是值得考慮。就如Mazda3新推出的S版，同樣採用全鋁合金S-VT引擎，但換上2.0偈，波箱亦改為五速+/-自動波，令原本111匹馬力增至147匹，雖算不上很強勁，但以揭背車來說，絕對能帶來不俗的駕駛樂趣。<br>在港島區東區山路兜了一轉，感覺揭背式設計令全車更輕巧靈活，出入彎路定力十足，令加減速反應更快更爽。不過美中不足的是設於軚環上的撥片Size稍為短小，大男人用起來會有點不便。</p><p>換上揭背更靈活</p><p>除性能有分別外，內櫳亦花了不少工夫，車廂換成真皮座椅，感覺明顯高一級。至於外觀方面，既然是新版本，採用兩種級數的配件絕對合理，其中車頭的鬼面罩沿用萬事得家族式面譜，但配置銳利頭燈及全車強而有力的骨線設計，充滿野性跑味。另外削走車尾箱，換上揭背，感覺更Young，再將後座椅摺叠後，足以騰出大量空間，靈活性強，無論載人或暫時充當「送貨車」都綽綽有餘。不過一般家庭客，買車時當然計定數，Mazda3S雖然價錢接近20萬，但與Mazda3相比只相差$20,000，但就換來更高級享受，係咪着數就要自己衡量喇！</p><p>Mazda3S規格</p><p>引擎：1,999ccS-VT<br>馬力：147ps/6,500rpm<br>扭力：18.6kg-m/4,500rpm<br>傳動：五前速+/-自動波<br>售價：$192,990<br>查詢：28931112（萬事得汽車）</p></body></html>