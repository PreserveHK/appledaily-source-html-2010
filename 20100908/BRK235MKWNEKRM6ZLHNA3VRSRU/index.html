<html><header><meta charset="utf-8"><title>隔牆有耳：星光熠熠耀聖保羅 - 李八方</title></header><body><h1>隔牆有耳：星光熠熠耀聖保羅 - 李八方</h1><p>有貴族直資之稱嘅聖保羅男女中學附屬小學，噚日傍晚舉行入學講座，有2,000家長出席，唔少達官貴人到場，場面星光熠熠。香港奧運第一金「珊珊」李麗珊同老公黃德森孖咇現身，珊珊話朋友子女喺度讀，讚學校教得好，所以想大女希皚入讀。</p><p>李麗珊兩公婆出席講座</p><p>聖保羅每年小一只收150人，舊年14人爭一個位。珊珊金牌都攞到，但名校學位卻坦言冇把握，「冇得擔心，我做媽媽要做嘅嘢已經做晒」。要入呢啲老牌名校，細路真係要文武全才先有機會，珊珊話冇特別培訓希皚：「自然啲好。」咁佢兩公婆真係崇尚自然，「星期六、日帶佢去玩吓獨木舟、滑浪風帆，體育方面唔係好擔心」。父母係風帆運動員，希皚遺傳良好基因，今年5歲已識得游自由式、蛙式同背泳，仲學過跳舞同彈琴。希皚呢啲優才好多學校搶住收啦，珊珊少擔心。<br>唔少家長都係放工趕過嚟聽，民政事務局副局長許曉暉噚日下晝同成班副局、政助遊完上海返香港，火速趕到會合老公一齊聽講座，八方見佢上氣唔接下氣，真係好趕。佢同珊珊一樣，聲稱冇催谷個女，只係畀佢學吓畫畫同彈琴，仲要自己教。<br>聖保羅校方話明，會睇家長可否配合到學校一齊教，唔可以只係靠老師，許副局咁鬼忙點算好？佢話會盡量努力，好似份報名資料都係開夜車親自準備。好多高官都送仔女去國際學校，佢透露開過家庭會議，結論係覺得本地學校適合囡囡多啲。教育局孫公如果搵佢做副局，而唔係送個仔去國際學校嘅陳維安，就唔使成日畀人挑剔。</p><p>校長否認面試背乘數表</p><p>八方噚日仲見到轉咗做中醫嘅無綫前新聞之花黃德如，佢個醫生老公梁宗存都到。佢話囝囝Cedric今年讀K2，後年先升小一，今次嚟學吓嘢先。喺講座上有家長問校方，面試係咪要背乘數表，校長李端儀否認，表明唔考學術問題。校方會見所有報名小朋友，安排佢哋分組玩遊戲，實情係趁機「陰」吓佢哋有冇王子病、公主病，「睇佢哋有冇搶嘢、有冇禮貌、霸住玩具、唔執拾，如果有得揀，我哋當然會揀已學識禮儀嘅細路哥」。</p></body></html>