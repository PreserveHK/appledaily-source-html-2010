<html><header><meta charset="utf-8"><title>Stream1.8RSZ　東瀛電玩</title></header><body><h1>Stream1.8RSZ　東瀛電玩</h1><p>每當提到日本版車款，已經被視為「潮」，事實上有時揸住部車，撞口撞面都係同一車款，真係幾無癮，咁日本版又係咪你杯茶，好似HondaStream1.8，都大玩日本版包圍及大量電鍍配飾，將原來七座MPV同跑車來個Crossover，改造後的Stream1.8RSZ，變成型格日本「電」玩。<br><br>記者：趙慧敏<br>攝影：梁細權<br>Model：Sadelle@Zmodel</p><p>大量電鍍裝飾</p><p>其實Honda的StreamRSZ版本不是首次現身，相信大家早已見過Stream2.0RSZ版本，不過今次入門版Stream1.8RSZ換上全新的日本版包圍，營造完全跑格，擺明針對一班後生又顧家的o靚仔車主。<br>打正旗號要添跑味，外形固然重要，車頭車尾及車身兩側包圍營造更貼地效果，鬼面罩亦由普通版換上更立體的電鍍式網紋，加上車頭的HID頭燈霧燈，令車形更添惡相。講到明是Crossover之作，改造工程當然不止咁簡單，尾燈以黑框托底，令燈組晚上啟動時，更加搶盡視線。<br>至於車身內外電鍍飾物，絕對是搶分之作，排氣喉換上粗身電鍍喉套，完全是唔打得都嚇得人。另外，電鍍的門邊手挽、油門腳踏，亦為全車貴氣加分。至於內櫳亦換上黑底配紅色縫線跑車化絲絨座椅，令整個內櫳格調立即升幾級。</p><p>低地台低重心反應快</p><p>不過跑格不可單純得個樣，Stream1.8本身動力裝置已充滿玩味，尤其額外增加的跑車軚環配+/-波自動撥片，即時令駕駛樂趣大增，加上車本身擁有1.8公升i-VTEC直四引擎配五前速波箱，馬力已達140匹，而峯值扭力是17.7kgm，在西貢跑一轉，發現起步及加速反應都乾淨利落。雖然擁有低地台低重心的車身，加上車長4,570mm，但彎路反應與一般私家車無異，尤其是新增的+/-波自動撥片功能及改為17吋合金胎軨後，令操控更加自主及穩定，簡直有揸跑車感覺呀！</p><p>Stream1.8RSZ規格</p><p>引擎：1,799c.c.直四i-VTEC<br>馬力：140ps/6,300rpm<br>扭力：17.7kgm/4,300rpm<br>傳動：五前速+/-自動波<br>售價：$252,880<br>查詢：28278622（合群汽車）</p></body></html>