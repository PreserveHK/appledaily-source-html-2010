<html><header><meta charset="utf-8"><title>NokiaC1初試雙卡　怒轟山寨王</title></header><body><h1>NokiaC1初試雙卡　怒轟山寨王</h1><p>邊個唔知大陸山寨機多分唇！連WindowsMobile、Android汁都撈埋；雙卡雙待？可能用嚟看門口啫！但有機場人士話，人人搶購山寨機，就為咗呢個簡單設計，Nokia終於抵唔住頸，出番部C1抗衡！機價平到$498，你班山寨王睇怕要失寵喇！<br><br>記者：陳國輝<br>攝影：伍慶泉<br>Model：Paris@PureModels</p><p>雙卡單待區域限制多</p><p>查實可切換兩張SIM卡嘅手機，又豈止Nokia一間，例如LG以及Samsung等早已推出，但講到價位，當然以C1賣到$498最平！至於點玩？相信唔使多介紹，由SIM1轉做SIM2的話，㩒「*」掣就搞掂；但要留意，佢僅支援雙卡單待，即係話當你開啟SIM1的話，SIM2就會進入關閉狀態，接收唔到來電。<br>你問雙卡手機適合邊類人士？唔使解釋啩！中港兩地經常穿梭往返嘅朋友，當然係用一張香港SIM，再加一張大陸SIM啦！話時話，坊間推出咗咁多一卡兩號服務，雙卡手機會唔會過時呢？<br>另外，假如你唔係返內地，而係經常去美加或日韓等地公幹，就要留意C1僅支援GSM雙頻制式，即係話佢有地區限制，買機前要睇清楚，你去嘅國家係咪適用GSM900/1800喇！</p><p>C1vs山寨王<br>鬥功能</p><p>C1屬入門機，分唇無乜，相反山寨機有觸屏有藍芽。</p><p>鬥耐用</p><p>C1卡槽設計簡單，相反山寨王插SIM又插卡，唔易壞先奇。</p><p>鬥安全</p><p>山寨電池無保障，爆炸都唔奇，C1鋰電有保養兼傾足13粒鐘。</p><p>配手電筒FM交足貨</p><p>想知仲有乜手機分唇？幾百蚊貨仔，當然以「基本功」為主。你想佢好似山寨王咁，支援開放式平台或者配置Wi-Fi及3.5G速度上網？完全唔使諗！<br>約2"闊65K彩色屏幕，搭埋單調嘅和弦鈴聲，可預料無手寫、多點觸控等HiTech功能，但無諗過連記憶卡位及相機都無；講娛樂，C1得FM收音機以及經典嘅簡單遊戲，另外，機頂位置上有盞強力手電筒，㩒Shortcut就用到，行山照明好啱使。</p><p>機身大發現</p><p>Profile</p><p>制式：GSM雙頻<br>體積：107.1×45×15mm<br>重量：72.9g<br>屏幕：6萬5千色<br>通話時間：780分鐘<br>備用時間：約30日<br>主要功能：雙卡單待、換SIM快捷鍵、FM收音機、手電筒<br>顏色：藍、紅<br>查詢：Nokia（21366338）</p></body></html>