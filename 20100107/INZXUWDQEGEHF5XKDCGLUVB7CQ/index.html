<html><header><meta charset="utf-8"><title>中環在線：東亞年廿八派成績表 - 李華華</title></header><body><h1>中環在線：東亞年廿八派成績表 - 李華華</h1><p>啱啱送走2009年，仲有5個禮拜，又要過舊曆新年，送牛迎虎，中國人年廿八，傳統係洗邋遢嘅日子，接近收爐，估唔到今年對華華嚟講，有多一樣嘢做，就係要留意首隻藍籌股公佈09年度業績。邊家公司先拔頭籌？之唔係寶哥哥間寶號東亞銀行（023）囉。<br>噚日東亞喺金鐘一間酒店搞咗個研討會，李家兩仔爺，主席兼行政總裁李國寶同佢乖仔、東亞副行政總裁李民橋齊齊現身，不過父子同心，兩人不約而同對傳媒提問封嘴，皆因過年前就公佈業績，家吓係緘默期咁話。<br>講開23號仔東亞，過去一年，喺大馬富商國浩集團（053）郭令燦家族收購憧憬下，股價被不斷舞高，直至舊年除夕，寶哥哥使出一石二鳥政策，批股畀第一大股東西班牙Criteria金融集團，變相拋離國浩嘅持股量，又同時抽水集資，鞏固東亞資本實力，令寶哥哥暫時可鬆一口氣。</p></body></html>