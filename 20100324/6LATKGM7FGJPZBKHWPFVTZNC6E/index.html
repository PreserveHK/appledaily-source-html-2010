<html><header><meta charset="utf-8"><title>港僅此一部　暗黑蓮花贏氮氣</title></header><body><h1>港僅此一部　暗黑蓮花贏氮氣</h1><p>全球限量35部嘅暗黑版Exige，啞黑車身配碳纖，外形流線又神秘，你會覺得蝙蝠俠應該買番部。香港僅此一部黑夜之神，搶盡收視無難度。0-100km/h更拍住F430，再同人講車尾收埋一組氮氣裝置，未真正較量已經贏咗個勢。<br><br>記者：徐影龍<br>攝影：伍慶泉<br>Model：Rorain@PureModels</p><p>Exige一向係Lotus頂班車系，特別版名為Scura，就係取自意大利文「暗黑」意思。全球限量35部已夠罕有，當中只得10部右軚版，香港更只得一個名額，肯定唯我獨尊。叫價唔算貴，只比新款ExigeS260多十零萬，淨係份TheOne尊貴感已值回票價，仲未計跟車大量Racing配件同原廠啞黑噴油。<br>可能你見過唔少靚車都係啞黑色，但真正原廠出品，之前都係得林寶咁做，近距離觀賞Scura，磨砂黑配光亮拉花，再搭大量碳纖Parts，估唔到黑色都咁有玩味。仲有原廠超貴鍛軨、全碳纖桶椅、奧連士氮氣避震等，噴油＋一堆Options，已經唔只10萬蚊，難怪一到港即被人買走，就算蝙蝠俠嚟到都無Quota。</p><p>氮氣避震更快更穩</p><p>Lotus一向以「車輕偈勁」取勝，而Scura就跟最猛嘅S260一樣，採用260匹超強引擎，雖然最高峯值要爆到上8,000轉，不過六速棍波要殺入轉數錶紅區好Easy，而且配以Supercharged機械增壓，0-100km/h僅需4.1秒，拍得住拉利F430嘅4.0秒。<br>Scura另一賣點係內藏氮氣系統，雖非駁Notebook㩒掣彈射嗰隻氮氣加速，而係用作避震之用，好處係比油壓避震更穩定，而且用上名牌中嘅名牌奧連士，成個系統造價要成8萬蚊，碰着實牙實齒攻入彎，嗰種穩定絕可令你更安心鍊到盡。每個彎贏人半秒，足夠要對手望你尾燈做人。</p><p>Profile</p><p>引擎：1,800cc直四Supercharged<br>馬力：260ps/8,000rpm<br>扭力：24.8kgm/6,000rpm<br>傳動：6速手動波箱<br>0-100km/h：4.1秒<br>極速：245km/h<br>售價：$975,000<br>查詢：RichburgLotus（28770810）</p></body></html>