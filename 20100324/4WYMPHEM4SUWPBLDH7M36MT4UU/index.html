<html><header><meta charset="utf-8"><title>感冒遇污染　開騷失準Eason喉嚨沙塵暴硬唱14場</title></header><body><h1>感冒遇污染　開騷失準<br>Eason喉嚨沙塵暴硬唱14場</h1><p>陳奕迅（Eason）瘋魔全城的18場紅館騷上周六開鑼，但他首場已感冒聲沙，前日帶病舉行第三場個唱，卻不幸撞正沙塵暴襲港，空氣污染指數爆標，令其狀態更趨惡劣，甩嘴、咳嗽且頻頻走音，雖然他硬撐開騷，但觀眾及網民俱擔心他不能在緊接舉行的餘下14場個唱中回復水準。Eason的經理人陳家瑛昨承認他因病及受空氣污染影響失準，需注射類固醇針，但他仍會瞓身演出。</p><p>陳奕迅上周開騷前已出現感冒病徵，周六晚（20日）他帶病為一連18場的紅館演唱會掀開序幕，未能以最佳狀態上陣的他聲沙及多次甩嘴。前晚他硬撐舉行第三場個唱，雖則獻唱賣力，但依然頻頻失準，聲沙、走音兼甩歌詞，令fans大為心痛。昨晚他繼續頂硬上演出第四場，但餘下14場能否狀態回勇，令已買飛捧場的17萬觀眾甚為關注。</p><p>靠打類固醇開聲</p><p>連日Eason狀態有跌冇上，除了感冒底外，也因本港受沙塵暴影響，全港各區空氣污染指數爆晒燈，結果令他的氣管更不適，其經理人陳家瑛昨日接受記者訪問時在電話中說：「Eason有感冒同少少哮喘，加上呢幾日空氣指數咁差，佢氣管唔舒服，每日要打類固醇針。其實佢已經好搏命做好個騷，但有病都冇辦法，佢都會繼續努力做落去。」陳家瑛提到的類固醇針，有「開聲針」之稱，不少歌星因喉嚨聲沙問題，開騷前都會要求注射，不過因注射類固醇有副作用，例如有些人會口腫面腫，故事前必須徵求醫生意見。<br>前日本港14個監測站的空氣污染指數均錄得500的爆標指數，紅館外的天空一片灰濛濛，場內的Eason滿面病容，雖已打開聲針，奈何仍多次走音，唱高音位危危乎，其間他還拎開咪高峯咳了幾聲，狀態見底的Eason在台上說：「聲沙，唔舒服。」他直認自己確非處於最佳狀態，但會盡力表演，讓觀眾看到他的誠意。<br>不過冒着聲爛危機大唱大跳的Eason還是有點蝦碌，幾度唱錯歌詞，如開場不久他唱《囍帖街》，至中段副歌「等不到下一代，是嗎？」唱錯成「終須會時辰到，別怕。」他自知將歌詞及高低音調亂，即呢喃將該句唱多次補鑊；唱《天下無雙》時，又將「眷戀」唱錯為「轉戀」，他自言自語說：「眷戀，轉戀，唱咗國語㖭。」
</p><p>「要返屋企休息呀」</p><p>前晚的個唱於8時45分開始，約11時15分結束，綜觀全場演出，Eason唔錫聲獻唱，加上個唱不設嘉賓，他由頭撐到尾十分吃力，所以觀眾及低調到場的Eason嫂徐濠縈、蔡一智、藍奕邦及HotCha等俱加倍打氣支持。至開騷後半段，Eason演出轉趨穩定，還嘲諷許志安搞氣氛，他笑說：「啲人成日話演唱會減肥，我177磅，肥咪肥囉，做完演唱會就瘦o架啦，好似許志安咩。」之後他擺動身體扮安仔聲線唱《迷糊、情慾、對象》，然後說：「肥都可以唱啫。」逗得觀眾大笑。<br>到安哥部份Eason僅唱了兩首歌，並再度示意唔多掂，苦笑謂：「唱完呢首真係走啦，要返屋企休息呀。」<br>採訪：丁寧</p><p>一網講盡：網友憂Eason變毓民</p><p>全城熱捧陳奕迅開騷，18場演唱會一票難求，但前晚唱到第三場他的聲沙問題已相當嚴重，不少網民睇騷過後均擔心偶像不能撐下去。</p><p>Him10：真的令人有點失望，佢把聲係好拆，高音好多上唔到……有咁多場真係要搞搞佢！<br><br>csonbig：好驚，今次買飛入場都係驚佢冇下次，好驚，今次都捱唔到，Eason家把聲起碼要休息一年！<br><br>fatho1016：音樂一靜，就會聽到Eason把聲好沙，例如《陀飛輪》、《約定》、《囍帖街》呢啲。<br><br>著名藝人：唱至尾場，到時Eason把聲應該會同毓民一樣。<br><br>翻版陳信宏：我建議搵AlanPo（Mr.主音）喺幕後代Eason唱。<br><br>資料來源：香港討論區、高登討論區</p><p>娛樂資料庫：聲沙歌手腰斬個唱</p><p>陳奕迅在感冒和沙塵暴的雙重打擊下，能否支撐漫長的演唱會仍是未知之數，但過往不少歌手曾因聲沙問題取消演唱會。</p><p>張學友　<br>事件：07年在紅館舉行一連18場「學友光年世界巡迴演唱會」，尾場時因喉嚨不適，臨時取消演出，大批歌迷在場外鼓譟，更驚動警方到場。</p><p>徐小鳳　<br>事件：05年復出在紅館舉行「金光燦爛徐小鳳演唱會」，至第七場時因喉沙及身體不適，無法再唱下去，決定腰斬當晚的演唱會，在台上向近萬名歌迷致歉。</p><p>滾石樂隊　<br>事件：原定06年8月在西班牙南部巴利爾多利德舉行演唱會，後來因主音米積加（MikeJagger）喉嚨發炎而被迫取消開騷。<br>資料來源：《蘋果》資料室</p><p>小八卦：唱歌教正字</p><p>陳奕迅有唱錯歌詞前科，在《天下無雙》中將「不削」唱成「不肖」，今次他卻憑新歌《陀飛輪》翻身，當唱到「蕭邦的雋永」時，他將「雋」唱成「吮」，初時令人懷疑他又唱錯音，不過翻查粵音字典，「雋永」的確可讀作「吮永」，Eason今次可謂一雪前恥。</p></body></html>