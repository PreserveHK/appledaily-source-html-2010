<html><header><meta charset="utf-8"><title>兌換恒隆系認股權　轉頭即沽中環在線：吳士元變億萬富翁 - 李華華</title></header><body><h1>兌換恒隆系認股權　轉頭即沽<br>中環在線：吳士元變億萬富翁 - 李華華</h1><p>恒隆地產（101）執行董事吳士元，唔聲唔聲變成億萬富翁。港交所（388）早排已經披露吳士元喺上月底兌換咗部份恒隆地產與恒隆集團（010）嘅認股權。點知，佢轉頭沽埋，全部套現1.4億元，扣減成本價後，賺過1億元，認真和味。<br>根據港交所資料，吳士元上月底以每股9.2元換咗323.9萬股恒隆地產，本月4至8日三個交易日分批沽清，每股平均價介乎28.2至28.4元，賬面賺6193萬元。喺同一時間，吳士元以5.87元換咗125萬股恒隆集團，亦都係分三日沽清，平均價介乎38.3至38.5元，賬面賺4066萬元。<br>就係咁樣，吳士元喺兩個星期裏面變成億萬富翁（華華唔排除佢本身已經係有過億身家嘅打工皇帝）。</p><p>尚持認股權市值6.8億</p><p>華華最初睇見吳士元沽貨，仲以為佢打算唔做，但再睇清楚港交所資料，吳士元仲有2380萬股恒隆地產認股權，行使價介乎17.14至26.46元，成批股份市值6.8億元，大部份今年8月以後先可以分階段分批行使。恒隆集團佢都仲有308.8萬股期權。照咁睇，吳士元都未必急住走啦，冇理由同錢作對啫。<br>恒隆主席陳啟宗請人出手闊綽就街知巷聞o架啦，佢早前就以年薪2100萬元請咗國泰（293）「生招牌」陳南祿過檔。陳南祿下個月先返工，就有520萬元花紅落袋，兼有1000萬股恒隆地產認股權呢！<br>李華華<br>mailto:LiWaWa@AppleDaily.com
</p></body></html>