<html><header><meta charset="utf-8"><title>中環在線：唔等錢使仍批股　周生生博注意 - 李華華</title></header><body><h1>中環在線：唔等錢使仍批股　周生生博注意 - 李華華</h1><p>一間公司要上市，一為虛榮，二為「骨水」，長期無動靜無交投，少不免就俾市場遺忘，但一郁嘛，就難免令人有遐想！好似1973年上市到家嘅老牌珠寶商周生生（116）咁，4月底罕有咁批咗次股，籌咗10億，話用嚟喺神州大地每年開50間舖，即刻吸引華華去八個究竟。<br>總經理周永成（圖）同華華講，公司有近4億銀現金，兼且有好多物業喺手，仲有一批陳年港交所嘅股份，至少值5、6億咁話，真係完全唔等錢使。<br>呢次籌旗，純粹係想提醒廣大投資者周生生嘅存在，希望投資者多啲留意周生生。諗起內需概念時，都唔好漏咗佢哋咁話喎。呢個解釋都未算最爆，更爆嘅係個批股價13.3元，係食番「周生生」個諧音喎，咁有宣傳噱頭，唔知偉大嘅旅遊發展局有無諗過搵周總過檔幫拖呢？
</p></body></html>