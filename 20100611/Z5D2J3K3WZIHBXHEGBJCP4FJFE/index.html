<html><header><meta charset="utf-8"><title>最體貼七人車　Subaru野性難馴</title></header><body><h1>最體貼七人車　Subaru野性難馴</h1><p>第五代Legacy氣勢如虹，幾個版本喺香港都賣得唔錯，等嚟等去，港人最愛嘅七人車款終於現身。掃把佬變七人車，除咗Boxer偈、Turbo、恒式四驅等一堆野獸DNA外，最欣賞佢大量善待尾排乘客嘅設計，坐喺車尾不再受罪。<br><br>記者：徐影龍<br>攝影：譚盈傑<br>Model：Michelle@PureModels</p><p>後排媲美戲院凳</p><p>提起掃把佬，大部份人只記得Legacy同Impreza，呢兩款的確係好車，但新到港嘅七人車Exiga，一樣有唔少驚喜位。通常一大班朋友，又或同姨媽姑姐一架車，總有人被迫坐最後排，若果太長途嘅話，後面傳嚟嘅抱怨聲，一定密集過你部CD機。Exiga最體貼處，就係連後排乘客都照顧周到；首先拉低中排後，騰出一條頗闊落嘅走道，乘客上落至後排好Easy。中央一塊巨型天幕玻璃，陽光大幅透射車內，就算坐尾排都睇到藍天白雲靚景，開揚感絕對攞滿分。最得人歡心嘅係「劇院式座椅」，三排凳高低位置有別，由尾排最高至前座最低，坐車尾都唔會俾前面擋晒視線做孤兒仔，仲要三排真皮座椅都咁軟熟舒服，內櫳夠高唔頂頭，簡直嘆過喺戲院睇戲。</p><p>Turbo配+/-　依然好玩</p><p>雖屬七人車款，不過依然保留Subaru一貫Sporty本色，賣相無Impreza咁惡，高車身卻流露另類氣勢。引擎蓋上Turbo入風口，就如蠻牛踩地蓄勢待發。頭燈新加藍邊，入面用超貴HID燈，望落炯炯有神。依舊用水平對向Boxer引擎，港版配2.0LTurbo偈，已屬入門級，代理話再平啲嘅NA版唔會引入香港。咁又啱，2,000cc推七人車係夠，不過想玩盡+/-波箱同SI-Drive智能駕駛系統，點可以無Turbo？恒式四驅對較大體積嘅車嚟講，有更大優勢，除咗起步、入彎更爽，配埋+/-波箱同SubaruSI-Drive，令佢有番街霸家族嘅勇猛。唯一要彈嘅係避震偏軟，高速入彎要有技巧，否則你都係做番個好爸爸算喇。</p><p>SubaruExiga2.0GT規格</p><p>引擎：1,994ccBoxer+Turbo<br>馬力：225ps/5,600rpm<br>扭力：33.2kgm/4,400rpm<br>傳動：五速+/-波箱，四驅<br>售價：$319,980<br>查詢：意美汽車（25112727）</p></body></html>