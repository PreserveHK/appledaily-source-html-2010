<html><header><meta charset="utf-8"><title>世盃動物園：尋C朗B神秘媽咪</title></header><body><h1>世盃動物園：尋C朗B神秘媽咪</h1><p>世盃等睇波時都幾悶，好彩有套大熱翻煲劇《天地豪情》陪住大家，戲入面由忠變奸嘅張家輝都幾陰功，到好大個至知親生阿媽係邊個。睇見戲入面嘅「細B」，就令人諗起基斯坦奴朗拿度個B（下稱朗B）；因為C朗講明唔透露媽媽身份，由佢獨自湊大個B。C朗唔講我哋搵，即管抽絲剝繭為朗B搵媽媽！</p><p>Paris爛玩最唔似</p><p>自從C朗喺網上宣佈自己做老竇後，世界各大傳媒爭相估邊個係朗B嘅親生媽媽。由俄羅斯水着女友艾琳娜（Irina），兩年前曾經同C朗打得火熱嘅意大利模特兒菲莉比（Filippi）、上屆決賽周後陪C朗散心嘅巴西索女萊卡（Raica），仲有傳舊年同過萬人迷有一手（甚至幾手）嘅名媛性女ParisHilton，個個都講到似層層；不過，如果大家信葡萄牙傳媒，將目標鎖定為美國女子，咁範圍就收窄好多。<br>上述提到嘅靚女，只有ParisHilton係美國人，之但係佢咁爛玩，好難叫人相信生性放蕩嘅佢肯為人生BB。據講朗B上個月至出世，睇Paris近日身在南非睇世界盃，涉藏大麻獲撤銷起訴，走嚟走去身材冇話走樣，點計都唔似啱啱生完BB喎！至於曾經自爆同C朗共赴巫山嘅美國模特兒嘉絲安（Ghazian），周圍唱C朗，畀你係C朗都唔會咁笨留情種畀佢啦！</p><p>疑舊年賭城搞大咗</p><p>疑舊年賭城搞大咗<br>所以，答案可能係一個不知名嘅美國女子。舊年暑假搞乜鬼？梗係搞出人命！計番日子，C朗應該差不多係舊年暑假同人歡好後整件朗B出嚟，而佢舊年的確喺美國拉斯維加斯嘆過世界。英國《太陽報》就登出一張佢同個不知名靚女嘅親熱相（圖），話唔定，佢就係朗B親母。<br>《福布斯》喺4月公佈C朗去夏由曼聯過檔皇馬後，首年薪金有1,550萬美元，加埋贊助商年收3,000萬美元。奉勸佢好好處理今次事件，否則俾人分身家就唔好啦！</p><p>疑似朗B媽咪名單</p><p>最大嫌疑？不知名女子<br>國籍：不詳　年齡：不詳<br>與C朗歡好時間：不詳<br>朗B生母可能性：難以判斷<br><br>艾琳娜（Irina）<br>國籍：俄羅斯　年齡：24歲<br>與C朗歡好時間：現在<br>朗B生母可能性：★<br><br>ParisHilton<br>國籍：美國　年齡：29歲<br>與C朗歡好時間：09年<br>朗B生母可能性：/<br><br>嘉絲安（Ghazian）<br>國籍：美國　年齡：26歲<br>與C朗歡好時間：08年<br>朗B生母可能性：★★<br><br>菲莉比（Filippi）<br>國籍：意大利　年齡：32歲<br>與C朗歡好時間：08年<br>朗B生母可能性：★<br><br>珍馬（Gemma）<br>國籍：英國　年齡：25歲<br>與C朗歡好時間：07年<br>朗B生母可能性：★<br><br>萊卡（Raica）<br>國籍：巴西　年齡：26歲<br>與C朗歡好時間：06年<br>朗B生母可能性：★<br><br>5★為最高　註：只列部份
</p><p>有數講：0</p><p>今屆決賽周僅有兩支球隊沒法取得入球，分別是中北美洲及加勒比海代表洪都拉斯及非洲代表阿爾及利亞。</p></body></html>