<html><header><meta charset="utf-8"><title>窩輪摶擊：樓市氣氛好轉　短炒長實C輪 - 俊樺</title></header><body><h1>窩輪摶擊：樓市氣氛好轉　短炒長實C輪 - 俊樺</h1><p>花旗噚日國慶補假，噚晚股市休息，港股好靜，現貨成交唔夠400億，恒指再跌63點，報收19842。花旗股市休假冇啟示，港股今日仲係會受內地股市影響。<br>技術上港股仍然係向淡發展，雖然有機會借外圍造好進行技術反彈，但係千祈唔好有太大期望，因為上面嘅阻力唔輕，靠近20180至20300相信沽壓會大增，花旗股市今晚開番如果繼續向下，港股應該好快要下試19400。<br>長實C輪17661：長實（001）噚日報收91.60元，升0.7%。股價早排喺250日線遇到阻力，呢兩日落番條20日線，技術指標開始好轉，近日樓市氣氛好番，呢個月同下個月都有地賣，長實有機會破95元試98元，可以諗吓隻C輪17661。隻輪現價3.2仙，2010年10月25日到期，行使價96.99元，溢價9.4%，引伸波幅26.8%，有效槓桿率10.6倍，正股見98元，17661睇6.2仙，正股跌穿89.80元就沽咗隻輪。<br>俊樺</p></body></html>