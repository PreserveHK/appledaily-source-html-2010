<html><header><meta charset="utf-8"><title>2010日系新機3寶　盛夏玩濕身</title></header><body><h1>2010日系新機3寶　盛夏玩濕身</h1><p>三十幾度高溫，真係想「噗」一聲跳落水！但講到玩，又點少得游水必備架生？唔係水泡，更加唔係沙灘波，要型梗係拎住部防水手機！日系2010夏季3寶終於到齊，其中剛落地嘅944SH更以水銀芒搭800萬像素SeaCam殺入水着界，靚鏡配美人，穿性感一點又何妨！<br><br>記者：陳國輝<br>攝影：梁細權<br>Model：AnnaBella@Jacso</p><p>944SH水銀芒照鏡</p><p>講到水銀芒呢瓣，暫時仲係Sharp獨門秘方！可能你會問，舊年咪出過囉？做乜又翻兜！查實944SH同上代934SH最大分別，係今次採用全輕觸式操作，以往只能夠望住個芒，睇鐘、睇日曆下下靠機側粒掣，真係唔方便；呢一代已將手機Menu放進3"闊嘅水銀芒上顯示，例如睇天氣、短訊，甚至有一項叫做Mirror嘅功能，玩玩吓水都可以用嚟照鏡！睇SMS仲可以捽上捽落，樂趣都豐富啲。實試感覺雖然唔係太流暢，但同樣喺猛烈陽光照射下，水銀芒嘅效果的確比一般LCD靚成條街。<br>既然落得水影相，硬件規格都唔差得去邊，944SH跟以往一樣，配置800萬像素CCD鏡頭，並內置游水專用SeaCam，聽個名真係幾勁，但效果同一般模式睇唔出有乜分別；另外，呢一代亦刪走UVChecker，去得沙灘曬太陽，梗係想知道紫外線強度幾高，但突然間無咗呢項分唇，真係有啲略有所失！</p><p>Profile</p><p>制式：WCDMA/GSM三頻<br>體積：110×51×17.5mm<br>重量：約139g<br>屏幕：3.2"主/3"副<br>通話時間：	200分鐘<br>備用時間：	310小時（3G）<br>	270小時（2G）<br>主要功能：	防水、800萬像素CCD鏡頭、水銀輕觸屏幕、Wi-Fi、microSD、步速計算<br>顏色：紫、粉紅、黑、白</p><p>F-06B勁寫繁中SMS</p><p>唔落水玩，曬吓太陽又係另一GoodChoice！同場第二款防水手機F-06B，體積雖然比944SH大部，但屏幕闊落得多，更重要佢支援繁、簡體中文輸入，手寫又得，拼音、筆畫亦可，連續瞓響沙灘幾粒鐘咁長時間，唔搵班FriendChat吓實悶死。</p><p>顏色：黑、白、藍</p><p>SH-07B<br>1080p攝沙灘</p><p>邊個話去沙灘一定要游水？睇完日出、日落，再沿海岸線漫步，踢吓水，留個倩影咪一樣咁開心！呢款SH-07B配置防水手機中最勁嘅拍攝功能，CCD鏡頭達到1,220萬像素，嫌影相太生硬更可拍攝1080p全高清影片，摺叠式設計，體積都唔大啫！</p><p>查詢：三禾電氣（23740618）</p></body></html>