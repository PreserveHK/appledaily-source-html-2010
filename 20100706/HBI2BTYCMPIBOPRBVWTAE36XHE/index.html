<html><header><meta charset="utf-8"><title>Wish1.8暢遊橫濱　縮偈保馬力夠慳家</title></header><body><h1>Wish1.8暢遊橫濱　縮偈保馬力夠慳家</h1><p>之前報道過跟皇冠去日本試車，除咗落Track大玩豐田Wish2.0劈彎，仲可以有機會揸住部新增型號Wish1.8暢遊橫濱一整天。同樣以VALVEMATIC引擎作賣點，即使引擎縮水至1.8公升，但馬力仍然有144匹，加埋個七速無段變速自動波箱，暢順無比嘅駕駛感受兼有風和日麗嘅靚景相隨之下，實在帶來愉快好心情。<br><br>記者、攝影：許維雅<br>鳴謝：皇冠車行</p><p>廿一萬入門更抵玩</p><p>去日本試兩部車都係Wish，就知佢係今年嘅重頭戲，舊年只得一部2.0，今年就新增多一款1.8公升引擎嘅1.8型號。有人可能覺得無乜必要，但我就覺得兩款型號分工清晰，新款2.0只得六座版本，打造為高性能跑味MPV；全新1.8就係七座位版，以實用為大前提，走回經濟親民路線。再講，兩者相差嘅價錢亦唔少，2.0要成廿七萬幾，1.8卻只需廿一萬幾，將入門價大大降低，以抵玩價力抗其他日牌同級對手。雖然話價錢平咗，但豐田一啲都無待薄呢部親民嘅1.8，同樣換上豐田最新王牌VALVEMATIC引擎，利用控制進氣閥開關時間及大小，去減低油耗及提升馬力。所以即使引擎容積由2公升縮至1.8公升，仍然可以輸出144匹馬力，比起上一代2.0仲要多出4匹，而油耗更成功降至16.7km/L，以每公升$14油價計算，即係每公里$0.84，點踩都唔肉赤，啱晒一眾愛慳家嘅好爸爸。</p><p>ECOMode為環保出力</p><p>既然有咁強勁嘅慳油能力，有機會喺橫濱揸住部Wish1.8周圍去影相慢慢試，當然唔可以枉費車廠嘅悉心安排，亦不能浪費四處都係靚景嘅橫濱，由市中心嘅CosmoWorld遊樂場、舊新港碼頭紅色貨倉，到路程較遠嘅橫濱海灣MitsuiOutlet，真係由朝揸到晚，去到邊影到邊。車身顏色選擇不少嘅Wish，當日亦有四色現身，被安排上午試黑色，下午試白色，感覺休閒嘅白色更襯橫濱。面對四處綠油油嘅美景，令人更主動用新增嘅ECOMode為環保出一分力。跟2.0最大嘅分別就係SportMode嘅設定，只有CVT波箱跟循迹控制系統嘅配合，即使欠電軚亦無損轉波反應及力量輸出。暢順舒適嘅操控，再加埋懸掛系統採用軟硬適中嘅麥花臣支柱螺旋彈簧，雖然最後要坐成個鐘頭車先去到Outlet，但都唔覺攰，一輪瘋狂購物為我愉快嘅旅途畫上完美句號。</p><p>Wish1.8規格</p><p>引擎：1,798cc直四16雙頂VALVEMATIC<br>馬力：144ps/6,400rpm<br>扭力：176Nm/4,400rpm<br>傳動：七前速超級智慧型<br>無段變速自動波連+/-<br>售價：$213,800起<br>查詢：23054555（皇冠車行）</p></body></html>