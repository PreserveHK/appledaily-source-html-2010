<html><header><meta charset="utf-8"><title>敏妮Talk：做對冲唔係大戶專利 - 溫敏妮</title></header><body><h1>敏妮Talk：做對冲唔係大戶專利 - 溫敏妮</h1><p>眨吓眼，2010年又過咗一半，睇番個portfolio，有贏緊嘅亦有坐緊艇嘅！近期見到啲投資界嘅前輩，敏妮總不忘問吓佢哋點睇下半年個巿，大部份意見係「審慎樂觀」。<br>實情係大家都覺得個巿應該好，但就硬係升唔上，有嘢睇唔清，咁就惟有等機會啦！等，可以，但唔係呆等。青春無限都唔使咁嘥，市況混沌難測兼有貨坐艇嘅時候，敏妮都會用期權搵啲pocketmoney。</p><p>可買可沽　當幫股票買保險</p><p>記得之前有朋友喺敏妮blog留言，「不滿」敏妮居然叫人做期權，話大戶先需要用期權對冲手上持貨，因為佢哋貨太多，如果減持或者沽貨之後，要補番貨嘅成本太高，所以要用對冲方法。散戶絕對唔需要，因為覺得市況差，可以沽貨，唔係買多張衍生工具。<br>其實散戶同大戶都係真金白銀投資，都有成本，大戶lot貨大，成本就大，難道散戶炒股唔使成本？相對注碼同回報比例，可能好多散戶都覺得自己炒股成本唔輕，點解唔可以好似大戶咁做對冲？<br>再者，買期權同買股票一樣，一手作單位，入場門檻又唔使一球球美金，非大戶專利。何況期權唔一定買，可以沽。就以呢位朋友所講，家陣市況差，又驚沽貨後個市升要補貨，沽個認購期權，收期權金，到價先沽貨又得；買個認沽期權，當幫股票買個保險又得，個市真係差咯，都可以預定沽貨價，將坐艇嘅貨沽出。<br>覺得敏妮一知半解唔識嘢信唔過？以下係好機會喇，「港股王」搵咗有好多資深期權投資者坐鎮嘅「期權教室」，合辦期權講座，深入淺出解釋點樣用股票期權、指數期權保障投資組合，兼賺取穩定回報，對期權唔了解又想知多啲嘅朋友最啱聽。<br><br>溫敏妮<br> http://wanmanli.com/blogs/ </p></body></html>