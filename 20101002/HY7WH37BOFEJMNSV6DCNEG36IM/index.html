<html><header><meta charset="utf-8"><title>消費blog：去金門免費踩單車</title></header><body><h1>消費blog：去金門免費踩單車</h1><p>如果嫌台北食到滯、玩到悶，小妹推介大家去金門，包保玩過番尋味！小妹早前同成班friends去廈門參觀世界文化遺產「華安大地土樓群」，順道坐船過埋金門玩兩日，船程只係一個鐘多啲，仲快過由台北搭飛機過去。<br>金門之前係軍事重地，但自從01年「小三通」實施後，金門嘅神秘面紗終於揭開。講咗咁耐，究竟金門有乜玩呢？金門大約150平方公里，面積同大嶼山差唔多，而且車少路直，最適合踩單車環島遊。金門有10個免費單車借用站，即日借還，好鬼方便。</p><p>別錯過「金門三寶」</p><p>當地旅遊小冊子設計咗五條單車路線，全長13至18公里不等，需時三至五個鐘，跟住踩就唔驚蕩失路啦！想睇歷史古蹟，可以喺莒光樓借車，順便登上樓頂欣賞開闊嘅金門景致，沿途路經文台寶塔、翟山坑道同埋牧馬侯祠等國家級古蹟。想睇湖光山色，可考慮由金沙車站出發，繞經榮湖、田墩海堤、山西等地，秋天仲有大片高粱田美景。唔想踩單車，可以選擇睇雀，慈湖、太湖一帶都係觀鳥熱點，稀有嘅品種，例如長腳鷸、黃眉柳鶯都可以搵到。<br>最後提一提大家，金門嘅高粱酒、麪線同埋炮彈刀堪稱「金門三寶」，另外唔同口味嘅貢糖，都係手信之選。<br><br>電郵：mailto:shoppingjing@appledaily.com</p></body></html>