<html><header><meta charset="utf-8"><title>隔牆有耳：九巴突擊吹波波司機發火 - 李八方</title></header><body><h1>隔牆有耳：九巴突擊吹波波司機發火 - 李八方</h1><p>九巴由噚日開始嚴打司機酒後駕駛，會派人突擊做酒精測試，被抽中嘅司機就要「吹波波」，證實完全無酒精至可以開車。九巴重視安全原本係好事，但唔少司機大佬就覺得有壓力，好擔心一唔小心用咗含酒精嘅漱口水，或者食咗粒酒心朱古力，就隨時一身蟻，連份工都不保。</p><p>大部份司機好自律</p><p>汽車交通運輸業總工會第一副主席鍾建華話，較早前已經向九巴反映過，對新措施有保留。家法例對酒後駕駛嘅罰則已經好重，相信大部份司機都知道，飲酒開車要負上好嚴重嘅後果，過去十幾年，九巴司機觸犯酒後駕駛嘅個案只有幾宗，顯示九巴司機好自律，唔明白九巴點解唔信任班司機。<br>九巴發言人話，新措施係為咗保障巴士乘客同其他道路使用者嘅安全，九巴一向實施酒精零容忍政策，司機一經驗出體內有酒精，就算好少，都一定唔可以開車，並交內部部門處理，而每個個案都會視乎情況而定，司機毋須擔心。</p></body></html>