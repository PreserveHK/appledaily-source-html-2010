<html><header><meta charset="utf-8"><title>靚畫AQUOS玩黑白　強轟六喇叭</title></header><body><h1>靚畫AQUOS玩黑白　強轟六喇叭</h1><p>呢期3D電視勁Hit，不過尚未成主流；實際用家都係買2D電視，全新SharpAQUOSLEDiDTVLX710系列，尺寸仲由40到60吋都有得揀，用上新顯示技術，黑位可以更黑，白位可以更白，仲有埋6隻揚聲器兼低音喇叭，可能係有史以來最靚聲嘅電視！<br><br>記者：許福合<br>攝影：王文忠<br>Model：Debby@PureModels</p><p>X-GenPanel</p><p>AQUOS新成員LX710屬全高清iDTV，內置數碼解碼器，可以直駁睇高清電視節目；尺寸有40、46、52到60吋。LX710係使用LED背光系統，雖然唔算新鮮事，不過與一般LED電視比較，LX710感覺上光度好平均，據講係因為平均排列LED背光燈嘅優點，實試睇過主要覺得畫面好柔同好舒服，而LED當然有慳電嘅特點喇！</p><p>顯示屏用全新X-GenPanel，配合新開發UV囗A技術；最強之處是每粒Pixels，都會以特別的分子方式作排列，無咁易漏光之餘，在處理同一場景的黑白位時，畫面白位表現會層次極豐富，而黑位則做到毫不漏光的實黑，咁先係完美畫面的享受！</p><p>ARSS六揚聲器系統</p><p>LX710的聲效系統，使用了ARSS六揚聲器；當中4個揚聲器設於機面的外框，至於2組重低音系統，則設置於機背的中間位，好聲得來清楚自然，睇戲時使用SRSTruSurroundHD，更可享受立體環繞聲。<br>呢套音效系統另一特別之處，就係在重低音喇叭，加入了全新的DuoBass技術；好處是低音喇叭在發聲時，可以令震動減到最低，咁就可以避免機件震動所造成雜音，無形中就更靚聲啦！<br>不過有讚之餘，亦有一彈嘅地方；雖然LX710可支援插USB手指、睇DivX片，但其他品牌力谷嘅網絡功能就全交白卷！無得上YouTube睇片、更加無遊戲下載玩，簡單講即係無乜特別花臣，LX710真係一部純粹「電視」嚟o架！</p><p>新AQUOS試睇<br>白位有層次</p><p>如果走近啲睇，連衫料嘅材質、珠片，甚至摺紋都睇到晒，強！</p><p>黑位勁實淨</p><p>黑位真係好實，除咗幾個舞者，就只見一片漆黑。</p><p>畫面夠流暢</p><p>在高反差及100/120Hz雙倍掃描下，高速畫面自然流暢、無殘影。</p><p>介面好簡潔</p><p>在新近推出LEDTV之中，LX710介面都算係少有地簡潔。</p><p>耗電減一半</p><p>即場與上一代LCDTV比較，LX710耗電量少咗一倍以上喎。<br>LC-46GX3DH　（284W）<br>LC-46LX710H　（117W）</p><p>Profile</p><p>尺寸：40/46/52/50"<br>背光系統：LED<br>觀賞角度：176度（水平）/176度（垂直）<br>動態對比度：2,000,000:1	<br>HDMI：4個<br>查詢：AQUOS（24235152）</p></body></html>