<html><header><meta charset="utf-8"><title>銀包插袋如揼籮　坐骨神經痛</title></header><body><h1>銀包插袋如揼籮　坐骨神經痛</h1><p>不少城市人長時間坐下會感到腰部至腳趾疼痛或麻痹，嚴重更會影響睡眠質素，此為坐骨神經痛。物理治療師指這是一種症狀，生骨刺和腰椎受傷是箇中成因，而「梨狀肌綜合症」的患者亦會有此問題，但關鍵元凶竟是厚叠叠的銀包？<br><br>記者：蔡俊業<br>攝影：陳盛臣、譚盈傑<br>模特兒：Ceci@PureModels<br>場地提供：亞洲運動及體適能治療中心（25789877）</p><p>骨刺（Osteophyte）</p><p>醫學上稱骨疣，是骨頭與骨頭間的軟組織，因長期承受過大壓力、拉力和損傷而出現磨損或年老退化而出現的骨質增生。若生在神經線通道上，可導致手腳麻痛；若長在脊椎椎管內，壓迫腰脊髓神經，會令下肢無力、大小便失禁等。</p><p>你有無坐骨神經痛？<br>測試法</p><p>找物件依附，將一邊膝頭曲起，小腿放另一腳的大腿後，提起腳踭，以10次為一個標準。若兩邊腳相差次數好遠或其中一邊少過10次，又或要好辛苦先勉強完成10次，咁就有可能是坐骨神經有問題！</p><p>坐骨神經痛成因</p><p>‧梨狀肌長期緊張令坐骨神經受壓<br>‧姿勢欠佳致椎間盤凸出或椎間孔收細<br>‧生骨刺<br>‧腰椎骨因意外出現排列問題</p><p>臀肌緊張致麻痹</p><p>聽落有點誇張，但註冊物理治療師周錦浩（Terence）指出，長時間將銀包等物放在褲後口袋並坐下的人，有機會患「梨狀肌綜合症」（PiriformisSyndrome）。人的臀部肌肉異常豐滿，所謂「梨狀肌」位置大概在盆骨對下，臀大肌下方的一塊深層細小肌肉；「Piriformis」原為拉丁語，英語解作「梨形」，這與將銀包放在褲袋有何關係？Terence直言很多人都會貪一時方便，將銀包等物件放在褲袋後面，「有啲人甚至就咁坐低，咁樣就好似用力揼緊patpat肌肉，令佢收緊！」裝上透視眼望，發現此塊肌肉下方正是坐骨神經，難怪梨狀肌緊張會引起痛楚及麻痹。
</p><p>長期單邊負重易出事</p><p>坐骨神經線位處背部，是整個身體中最長而細小的神經線，由腰椎向下、坐骨之間延展至腳底，而坐骨神經痛正是神經線周邊範圍出現針刺般痛楚或麻痹症狀，Terence說，「絕對唔係一種病，例如生骨刺或曾遇過意外，令到腰椎骨排列出現問題等，好多原因都會引起呢種痛症！」不過，他說因錯誤坐姿而引起痛症較為普遍，譬如兩塊椎骨之間有一個細孔，有神經從內裏延伸出來，是為「椎間孔」，「原本椎間孔同神經係唔會掂到，但長時間姿勢唔好，就有可能令椎間孔變細，接觸到神經線嘅機會增加，從而感到痛楚。好似經常單邊揹重嘢嘅速遞員就係高危行業之一，就好易出事！」除椎間孔外，還有椎間盤，是腰椎骨塊之間的軟組織，對脊柱、大腦和神經等其他結構有緩衝保護作用。若長時間搬動重物，或姿勢不正確，椎間盤會凸出，壓住神經線。</p><p>坐床睇Notebook後腰痛</p><p>從事傳媒工作的潘小姐近月便飽受坐骨神經痛之苦。「大概兩個多月前，突然間左邊後腰覺得刺痛，好痛時甚至會令左邊臀部麻痹！」她說通常在公司坐下約3小時後便會覺得疼痛和麻痹，「會坐立不安，做事好難集中，郁嚟郁去搵個令自己舒服嘅位，但好多時都係側身斜去痛嗰邊先會無咁痛！」這可能跟她的生活習慣有關，由於空間狹窄，房間並沒工作枱，「好多時都係瞓喺床上用Notebook，就咁墊起枕頭然後坐。」她說早前受不住痛楚曾向中醫師求疹，喝了中藥後覺得情況稍有改善，現時她已改在客廳工作，坐喺硬度較高兼成90度角的座椅，以改善坐姿。</p><p>痛極唔理肌肉萎縮</p><p>Terence說大部份患坐骨神經痛的都會跟潘小姐一樣，「開始時只會喺腰或patpat位置痛，然後落到腳，若情況嚴重，痛楚可以落到腳趾，但通常只會一邊有事，極少兩邊都會痛！」不過，Terence也承認有時病人會將坐骨神經痛，誤以為是後腿肌肉拉傷，該如何分辨？他說痛楚的持續時間及程度固然是參考標準，「有痛症嘅人好多時都係下肢無力或者好重，當你行樓梯或者想提起腳踭攞啲高少少嘅物件時就會有發軟蹄感覺；如果只係拉傷，痠痛係會喺兩側出現，而坐骨神經痛係企喺度唔郁都會痛，向前拗腰時亦都會有腳痛！」他說痛症會維持數天甚至數月，做動作可舒緩痛楚，但若劇痛難當就需求診，「若延誤診治，會令痛嘅地方繼續惡化，最差嘅情況係肌肉萎縮！」
</p><p>針灸環跳穴治痛</p><p>從中醫角度看，註冊中醫師彭明慧指，坐骨神經痛屬「痹症」範疇，「成因多為風寒濕或風濕熱結集成痹，『痹』者即意指氣血流通不暢。」她說一般情況下，中醫會用針灸方法治療此痛症，例如針灸陽陵穴、環跳穴等。</p><p>【陽陵泉穴】</p><p>位置：位於人體的膝蓋斜下方，小腿外側之腓骨小頭稍前凹陷處<br><br>主治：腰痛、膝蓋疼痛、腳麻痹、消化不良、關節筋遲緩或痙攣腫痛、抽筋、腰腿疲勞、坐骨神經痛
</p><p>【環跳穴】</p><p>位置：在股外側部，側卧屈股，當股骨大轉子最凸點與骶骨裂孔的連線外3與中3交點處<br><br>主治：腰腿痛，下肢萎痹，半身不遂；現多用於坐骨神經痛、髖關節及周圍軟組織疾病等</p><p>鬆肌舒痛小動作<br>鐘擺放鬆腰椎（來回做1至2分鐘）</p><p>腳拉鬆大腿後側（左右各做4次）
</p><p>蹺腳鬆梨狀肌（左右兩邊各做5次）
</p><p>註：如急性痛症，動彈不得，除鐘擺動作外，均無法舒緩痛症，需及早求醫。</p></body></html>