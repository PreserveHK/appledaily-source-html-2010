<html><header><meta charset="utf-8"><title>星期天人物：星屑醫生男模上身搞社運都要型爆</title></header><body><h1>星期天人物：星屑醫生男模上身<br>搞社運都要型爆</h1><p>每個星期天在《城市論壇》針鋒相對的維園阿伯與維園阿哥，政見南轅北轍，但至少有一個共通點，就是打扮都很隨意，牛記笠記就上場，惟獨「星屑醫生」歐陽英傑男模上身──紅黑花恤衫、短褲襯leggings。維園阿伯看見星屑一身潮服，都語帶不屑：「嗱，呢啲咪80後囉。」70後的星屑反而沾沾自喜，「哈哈，人哋話我着到唔似醫生，我就係想咁。」</p><p>訪問當日，星屑醫生腿上的全黑反光leggings，原來是老婆的，他據為己有。「家興咁襯，男人之家喺香港買leggings好奇怪。」上身配Givenchy黑色半透明恤衫，前襟布料較厚，「可以遮住兩『點』。」腳穿黑色Gladiator款凉鞋，淘寶網售百多元，是向還未到港的Givenchy新款「致敬」的產品，「運動型凉鞋、螢光色膠鞋太麻甩，我最憎。羅馬款真皮凉鞋，型好多。」</p><p>轟明光社亂噏女裝男穿</p><p>他穿這副武裝在診所看症，故意不穿白袍，被護士取笑。「我有心試吓病人反應，點知佢哋病到瘟瘟沌沌，見到我當冇嘢。」明光社最近指女裝男穿成風，反映青少年性別認同混亂，要輔導。也是基督徒的他不以為然，「又喺度亂噏廿四，唔識嘢！短褲加襪褲係以前男士服裝，路易十四都係咁着。」<br>中學時代穿校服，星屑被迫樸素，上大學男模基因即時發作。到醫院上課，同學都笑他恤衫顏色天天不同，黃、青、紅……別樹一格。「同學每日都着藍色恤衫……係唔同深淺嘅藍色。我忍唔到自己同人一樣。」醫院規定平日恤衫領帶，假日解放，他穿雞翼袖T恤，下班脫白袍，病人「O嘴」，「嘩！醫生，原來你咁型！」<br>畢業後在瑪麗醫院捱了三年非人生活，私人執業呼吸自由空氣，開始寫blog和參加社運，衣着越來越講究。與老婆拍拖行街，做形象指導，「我幫佢揀衫，好有滿足感。老婆話我自戀，我認o架。我要做都會型男（metrosexual），有內涵又有外表！」<br>每套衣服都因應場合悉心搭配，星屑出門前要花個多小時配襯，老婆坐在客廳呆等。他曾戴禮服帽返教會，教友眼望望。「入到去即刻坐低，好多人遮住，着乜衫就唔覺眼，戴帽就俾人發現。」Youarewhatyouwear，他穿VivienneWestwood的紅色T恤到《城市論壇》，圖案是一隻貓新娘，被魔鬼和天使拉扯，暗喻香港人處境；在維園宣佈成立「全民發聲」，上衣印有黑白棋盤，「香港人是非觀越來越模糊，我希望大家黑白分明。」<br>星屑夫婦兩口子住在逾700平方呎單位，兩間房，一間是睡房，另一是衣帽間。老婆有一個衣櫃，另一衣櫃和十多個抽屜全由星屑霸佔，「最慘係啲衫着唔爛，開始冇位擺。」客廳電視機下放滿日本男裝潮流雜誌，是他的配襯指南。獨愛D&amp;G及Givenchy西裝，最貴逾萬元一套，「最近Givenchy啲款復古，好有Gladiator味道。」他到日本入貨買彩色leggings，又到highend潮服集中地代官山買了一套Frabois窄身西裝。記者問他價錢，他要想很久才記得約4,000元，「有時買衫唔睇價錢，最緊要啱自己，着得舒服。」</p><p>每周敷面出門塗粉底液</p><p>做都會型男，怎少得護膚？星屑用Armani全套男士護膚品。出門前塗SPF30的粉底液，每周磨砂和敷面膜一至兩次。最近老婆在莎莎買了一大盒「我的美麗日記」給他，「最鍾意『冰芯活氧』嗰款，敷完好relax。試過去做facial，但係時間太長，做到我暈暈哋。老婆唔會敷呢啲cheap嘢，佢用LaMer。」讀LaMer時強調鼻音，說完忍不住大笑。<br>星屑看不過眼的事情有很多，除了社會的不公義制度，還有「馬草泥」任亮憲去《城市論壇》時穿的牛仔褲，「唔鬆唔緊，唔佬唔仔。」但他幾like紅色Polo恤，「佢條頸長，着Poloshirt反而OK，好醒神。我條頸短，着咗睇落好蠢。」未見過他穿維園阿哥「制服」禮義廉Tee，嫌太cheap？「唔係，我都有，當睡衣着，哈哈。」記者　白琳</p><p>拒絕從政</p><p>本地政客，不是面目模糊就是肥頭耷耳，他們的打扮風格，肯定不代表80後的時尚觸覺。問星屑會否從政，他搖頭，「就算我去選醫學界，班醫生都唔會選我。好多醫生都好保守，仲係支持要有功能組別。」<br>「我比較想做公共知識分子，我同陶君行好friend，同陳淑莊唱K，見到梁家傑就打招呼，你話幾型？」<br>34歲的星屑是知名博客，幾年前已揚名網絡。他在男拔萃及港大醫學院畢業，正職私家醫生，副業AJ.hk網台台長、維園行動及全民發聲創辦人。白天在北角診所睇症和蒲facebook，晚上主持網台節目，周末與太太返教會搞青年外展活動，遊行示威論壇必到。</p></body></html>