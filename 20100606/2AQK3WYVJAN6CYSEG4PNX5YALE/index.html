<html><header><meta charset="utf-8"><title>BMWM3Coupé　見到尾燈當贏</title></header><body><h1>BMWM3Coupé　見到尾燈當贏</h1><p>寶馬呢輪認真多新車，繼5系大轉款、1系小改款後，今次輪到3系，仲要屬高性能版嘅M3車種。新款M3繼續以超班性能取勝，最大變動係尾燈，橫躺「L」形設計，似足豎起拇指再指向地，信心滿滿咁同後來者講：見到尾燈當你贏！<br><br>記者：徐影龍<br>攝影：周旭文<br>Model：Pinky@PureModels</p><p>正爆碳纖頂</p><p>2010版M3到港，雖然暫時只有Coupé款，四門及開篷仲未知幾時返貨，不過個人認為，始終雙門Coupé嘅流線車身先最吸引。外形依舊保留大量BMW家族式設計，一對雙腎式鬼面罩，以及扁長頭燈，串埋一齊依然有股莫名氣勢。跟舊款Facelift版相比，最顯著分別係尾燈，採用橫躺「L」形設計，配置更明亮嘅LED燈，燈罩亦由紅加白改為透明紅設計。另外標準版改為碳纖車頂，想要換上天窗就要加錢，但揸得M3，碳纖車頂先係最吸引，有型得嚟亦令車身更輕，變相又增加咗動力輸出，玩天窗不如買番四門版甚至開篷版好過喇。<br>2010款M3並未大幅改頭換面，舊車主似乎無乜藉口換車，不過車價由原先130萬，改動至家陣嘅114萬多啲，實在相當吸引，亦將會令唔少舊3系車主心思思升級。</p><p>a.尾燈改動最大，橫躺L形兼變成全透明紅燈罩。</p><p>b.全套M-Sport飾件標明正身，型到爆。</p><p>c.19"多輻式M系輪圈，襯落Coupé顯得相當巨大。</p><p>d.碳纖車頂為標準配件，比天窗更吸引。</p><p>420匹超強馬力</p><p>寶馬M系專玩高性能，齋玩裝飾嘅M-Sport配件，都要幾萬蚊一套，何況連引擎、懸掛、電腦、波箱等，全部都Tune過晒嘅M制式，性能及操控已算係落Track級數，可以話係斯文同火爆完美配合。V8引擎要到8,300轉先到最高馬力，香港根本毋須踩到咁盡去榨出420匹馬力，反而3,900轉就到400Nm扭力峯值更吸引，加上MDCT七速雙離合器波箱，轉波反應靈活，試過喺珠海狠劈同級M3，呢台引擎嘅頭中段表現真係話爆就爆。<br>樣靚、好揸，車廂舒服都好重要。內櫳以黑紅TwoTone配襯，火辣中帶點高級豪華美感，雖屬四座位設計，可幸後座一點也不「DogSeat」，車內空間尚算闊落，就算高大男士再加長腿女伴，兩口子一樣坐得舒服妥貼。</p><p>今日即睇新M3</p><p>日期：今日<br>時間：10:30am-7:30pm<br>地點：尖沙嘴海運大廈展覽廳<br>備註：同場還有新3系、5系及X1</p><p>BMWM3Coupé規格</p><p>引擎：3,999ccV8<br>馬力：420hp/8,300rpm<br>扭力：400Nm/3,900rpm<br>傳動：七速MDCT雙離合器波箱<br>售價：$1,149,000<br>查詢：BMWHK（25776168）</p></body></html>