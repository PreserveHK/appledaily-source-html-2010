<html><header><meta charset="utf-8"><title>留甲玩Touch&amp;Type　懷舊當時興</title></header><body><h1>留甲玩Touch&amp;Type　懷舊當時興</h1><p>一部蘋果iPhone改變好多人對手機設計嘅想法，係咪篤芒先算入流？唔一定，好似諾記11月推出嘅X3-02，既玩輕觸芒操作，又保留傳統式直板嘅設計，演變為Touch&amp;Type新風格。行貨未出，水機率先蒲頭，究竟好唔好用？試畀你睇！<br><br>記者：陳國輝<br>攝影：楊錦文<br>Model：Asa@Jacso</p><p>指甲篤芒震一震</p><p>純睇外表，你未必睇得出佢係一部具備Touch功能嘅手機。俾諾記粉絲聽到，更可能會話，Ｎ年前嗰部「劍筆」手機都試過啦！X3-02亦支援寫字，但毋須Stylus輔助，皆因用一隻手指就可以完成任務！呢個Touch芒更可用於日常操作，感覺形同普通TouchScreen手機。試玩一陣，發覺認字能力好強，而且輕輕壓落去就感應到，Model仲試過只係用指甲篤住玩，屏幕一樣會震，有晒反應，好Sensitive！</p><p>鋁殼機身更輕薄</p><p>明明街上面好多TouchScreen手機起碼有3.5"芒，點解要揀部只得2.4"芒先？關鍵就係Size。以iPhone4為例，X3-02的機身長闊度就分別少咗9mm和10mm；重量仲誇張，加埋鋁質底殼之後，僅僅78g，只有半部iPhone4咁重；當然，兩部分唇同價錢唔一樣嘅手機，要比落去都無意義，但若然你一直玩開直板機，又想試吓用TouchScreen，X3-02可能係個唔錯選擇。</p><p>DetailsSnap</p><p>Profile</p><p>制式：WCDMA/GSM四頻<br>體積：106.2×48.4×9.6mm<br>重量：78g<br>屏幕：2.4"輕觸式QVGA芒<br>備用時間：408小時<br>通話時間：318分鐘<br>主要功能：S40Touch&amp;Type介面、500萬像素相機、Wi-Fi、microSD記憶卡<br>顏色：白、藍、黑</p><p>同場加映<br>平版N8本周登場</p><p>唔鍾意玩手機Keypad？不如考慮吓今個禮拜出街嘅C7！外殼採用銀色金屬包邊，拎上手質感唔錯，最緊要佢係繼N8之後，第二部支援Symbian^3系統嘅智能手機，同時仲配備現時最靚嗰隻AMOLED芒，唔俾Samsung威晒。機價三千頭，平N8幾百蚊，諗得過o架！<br><br>Nokia（21366338）</p></body></html>