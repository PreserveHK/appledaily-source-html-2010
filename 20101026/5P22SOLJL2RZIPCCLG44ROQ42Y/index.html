<html><header><meta charset="utf-8"><title>趣味科：手指敲一敲　爆汽NoWay！</title></header><body><h1>趣味科：手指敲一敲　爆汽NoWay！</h1><p>飲汽水最怕被人整蠱，汽水搖完後外表好像沒甚差別，一不小心開罐肯定中招。其實只要識防範竅門，無論汽水有無搖過，都唔怕噴到成身都係。<br><br>記者：林佩婷<br>攝影：周旭文<br>Model：Kammy</p><p>有味二氧化碳</p><p>香港人愛飲汽水，打邊爐再加支可樂真是一樂也！雖然好多人都知汽水有氣的原因是加入二氧化碳，不過到底二氧化碳怎樣令汽水變得有氣呢？香港新一代文化協會科學創意中心總監黃金耀博士話全靠高壓：「將二氧化碳高壓打入溶液混合，就會形成碳酸性液體，呢種二氧化碳唔似普通氧氣入面的二氣化碳成份，汽水味道就係因為碳酸而形成。基本上無論邊種液體，好似有氣水、果汁、茶或香檳，都可以咁做。當汽水打開後，氣體會溢出來，攤一陣飲就會變得只有甜味而無氣。家有啲日式超市有機器可以幫漏氣的汽水補氣，其實好似泵氣一樣。」</p><p>敲罐變穩定</p><p>普通打開汽水會感覺有氣走出來，因為高壓氣體會從打開的缺口溢出。而當搖動時打開就會噴泡，是因為罐內外的氣壓不同，「由於二氧化碳打入去時係高氣壓，分散於唔同位置，打開罐厴時就將氣體慢慢釋放出嚟。但搖罐會令罐內二氧化碳變得唔穩定，令氣泡釋放更多二氧化碳，氣壓積聚時打開罐會導致內外氣壓不同，因為大氣層氣壓比較低，高氣壓遇上低氣壓會令氣體膨脹，一打開罐氣泡會推住汽水向上湧，從缺口湧出嚟。其實唔同氣壓都會有呢個情況，舉個簡單例子，好似地鐵車廂好多人好逼係一種高壓，一打開車門出月台兼有大量空位就似低氣壓，咁人群一出車門就散開晒。」<br>別以為汽水被搖過就唔可以開來飲，其實等汽水內的二氧化碳穩定便沒問題。「正如空氣中的二氧化碳通常都在地面，不易上升。二氧化碳因為有碳分子，份量比水、汽水為重，在平穩狀態時候應該會沉於罐底。當搖動時氣泡會周圍走黐喺罐邊，想唔爆汽打開就可以圍圈敲罐邊，令氣泡即時上晒罐頂，當打開時因為氣泡已在罐頂，無汽水俾佢推，所以打開時都唔會噴。但其實搖完後唔開的話，放佢一段時間唔郁都會慢慢沉澱番落去。」據黃博士講，其他罐裝的有氣礦泉水等都可按上述方式解決。至於其他容器如膠樽和玻璃等，雖然敲打樽身都有用處，不過因為物料較鋁罐硬，可能用敲的效果未必咁好。</p><p>噴氣小實驗</p><p>另類汽水小知識</p><p>除了靠手指敲罐防止噴泡，在網上亦找到不少和汽水有關的小知識。原來汽水和不同物質相遇，都會有些奇異的效果。</p><p>1.越凍越好飲：</p><p>溫度越低，氣體溶解在水中的溶解度越高，所以趁汽水冰凍時飲，二氧化碳溶得更勁變成碳酸，味道更刺激。</p><p>2.冰水加鹽冷卻：</p><p>冰水加鹽後會產生綜合效應，令水的溫度變得更低，再放汽水入去攪兩分鐘，將冰水和汽水內的液體進行熱置換，能使汽水溫度急速下降。</p><p>3.加萬樂珠勁噴：</p><p>早排瘋傳短片顯示將多粒萬樂珠放入汽水會勁噴，因為萬樂珠表面滿佈小孔，二氧化碳在其表面迅速聚集形成大量氣泡，令瓶內壓力增大，將汽水壓出瓶外，形成噴泉效果。</p><p>4.落鹽狂起泡：</p><p>將鹽放入汽水中會產生大量泡沫，原因是鹽溶解到汽水中，造成汽水中的二氧化碳溶解度降低，加速了二氧化碳從汽水中揮發出來，形成泡沫。</p></body></html>