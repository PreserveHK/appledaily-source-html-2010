<html><header><meta charset="utf-8"><title>秦曉將退休　招商局集團搵揸fit人傅育寧勢再上層樓 - 李華華</title></header><body><h1>秦曉將退休　招商局集團搵揸fit人<br>傅育寧勢再上層樓 - 李華華</h1><p>招商局國際（144）主席傅育寧有機會再上一層樓，升任母公司招商局集團董事長！噚日內地傳媒報道，指招商局集團原來上個月28號喺香港舉行幹部大會，會上討論過董事長秦曉今年底退休嘅問題，報道引述兩位消息人士話，如無意外，傅育寧將會接替秦曉，坐正做集團董事長。<br>其實今年53歲嘅傅育寧，已經身居極高位，係母公司招商局集團總裁，兼A股招商輪船董事長，兼中集集團董事長，同埋招商銀行（3968）非執行董事，對集團內部大小事務瞭如指掌，主持招商局國際業績會同股東會個陣，樣樣都有問必答，絕對唔會左閃右避。<br>報道又話，傅育寧係接任人呢單嘢，家「正在走程序」，但就冇講明幾時可以落實。話時話，秦曉由2001年起擔任招商局集團及招行董事長，佢唔do招商局集團董事長，跟住會唔會順便辭埋招行嗰邊呢？<br><br>李華華<br>mailto:LiWaWa@AppleDaily.com</p></body></html>