<html><header><meta charset="utf-8"><title>代Cult1：80後月入百元未驚過　望子繼續賣雪糕</title></header><body><h1>代Cult1：80後<br>月入百元未驚過　望子繼續賣雪糕</h1><p>望子成龍，望女成鳳，這一代的阿爸阿媽，不是期望仔女做律師醫生，便是金融才俊，賺至盤滿缽滿。但23歲小伙子司徒子聰，拿着會計學位卻跑去做推車小販雪糕仔，可能在不少父母心目中認為無前途加無「錢」途，但他說：「我覺得呢一行有得發圍喎！」講真有多少人明白這位80後的雪糕夢？<br><br>記者：葉雪芯<br>攝影：梁細權</p><p>家人大力反對</p><p>司徒子聰，今年23歲，去年成功抽中販賣冰凍甜點牌照，今年1月28日正式開檔，成為全港最後生的雪糕仔。港專會計學位畢業，做過財務管理工作，又做過保險，最終辭工決定入行在街邊賣雪糕，家人當初大力反對他做雪糕仔，「其實我畢業後出嚟做過其他工作，人工萬幾蚊，都幾穩定，但當時我已經知道自己坐唔定，我想轉行。咁啱當時我屋企人去申請冰凍甜點牌照，佢哋叫我填多一份表，咁我咪試吓囉，好幸運我抽得中。到我決心去做，屋企又叫我唔好做，所以我都有啲唔明白。但我自己真係好有興趣，我打算發圍o架！」
</p><p>拆件睇!</p><p>最霉月入一百蚊</p><p>由於沒有三輪電單車牌，司徒子聰用萬多元訂做了一架三輪單車，每日由上環踩車到中環環球大廈對出干諾道中擺檔，打風落雨，即使黑雨都照開檔，「我聽過雪糕仔老前輩話，個太陽係專登整蠱我哋o架，你越係唔開檔，個太陽就越唔出嚟。所以點都要出來擺一陣，咁啲街坊街里先有印象知道呢個位有個雪糕檔吖嘛！」<br>與其他雪糕仔一樣，司徒子聰不時受到食環署人員驅趕，「我無俾佢哋發過告票，不過就經常俾佢哋告我阻街，趕我去到街口個天橋底，但係天橋底生意好差呢，根本就無人睇到個檔口，擺足一個月，都只係得一百蚊收入。」由於是單車，沒有辦法到雪糕廠買貨，要靠廠方送貨，「十點前一定要開到檔，等住廠方貨車送貨嚟。」食環署唔止話佢阻街，更有不清楚條例的食環署前線人員特意刁難他，「阿Sir話我個牌係賣冰凍甜點，所以我唔可以賣水喎！」與朱仲華一樣，入行前同樣到工聯會上堂，熟知牌照條例，絕對夠膽同食環署抗爭，亦同樣受到不少傳媒訪問，他說工會與傳媒幫到手，「自從出過鏡之後，食環署啲職員都對我哋好好多，唔會亂咁告我哋。」
</p><p>參加食雪糕賽學嘢</p><p>在街邊做「雪糕仔」，人人都覺得是夕陽行業，但司徒子聰就有另一個睇法，「你哋覺得係夕陽行業，係因為政府唔再發牌，搞到呢行好似式微咗咁。但老一輩始終會退休，只要政府再發牌，呢一行就總會有得繼續做。」他口中所講的「發圍」，其實就是引入其他雪糕牌子，一來可以吸引中環OL客，二來可以令自己的雪糕檔更有特色。早前他就特別參加屯門市廣場的速食雪糕比賽，順便試食新到港的北海道雪糕兼做Research，「試過有客人問我，點解唔試吓入其他牌子雪糕？咁我都有諗過，其實家賣緊嘅廠方雪糕，市面上已經飽和，賣吓其他新牌子雪糕，客人先會覺得特別。我去銅鑼灣日本超市食過呢個牌子，都幾多人買，想試吓賣，咪決定參加食雪糕比賽，鋪路為拎貨囉！」他的牌照須於11月前續牌，他說如果傾得成這次「生意」，到時或者有可能轉賣其他牌子雪糕。</p><p>夢想兒女齊看檔</p><p>司徒子聰說，難得抽中雪糕仔牌，機會難得，一定要把握時機。家人甚至旁人可能不認同，但他的女朋友就一定認同，「我女朋友同我一齊辭工幫我開檔，佢好支持我，又唔怕辛苦。」兩小口子，將來要成家立室，單靠微薄收入，如何支撐？「將來未諗到，或者到時佢出去搵工。但我哋有時都會憧憬，小朋友放咗學落嚟爸爸檔口幫手，一邊看檔一邊做功課，就好似我哋細個嗰時，咁都幾好呀！」</p><p>街坊都支持
</p><p>Hayz：見佢一個後生仔都幾辛苦，間中都會嚟幫襯佢。
</p><p>阿花：我覺得雪糕仔呢個生意有得做呀，不過後生仔做呢行就辛苦啲，人人周末有得去玩，佢哋就要開檔。</p><p>胡先生：行行出狀元，賣雪糕係辛苦少少，但難得80後有理想又有實踐，我支持佢呀！</p></body></html>