<html><header><meta charset="utf-8"><title>StarCraftII必玩英文版　狠挑鬼佬</title></header><body><h1>StarCraftII必玩英文版　狠挑鬼佬</h1><p>3年又3年、3年又3年、加埋剛好12年，唔係計阿仁幾時可以除名，而係講緊超經典即時戰略遊戲《StarCraft》終於推出第二集《WingsofLiberty》！早幾日開賣更引起網友廣泛討論，不過話題唔係評遊戲內容，而係選購中文與英文版嘅分別。佢哋建議，若自認有功夫根底，唔好諗，梗係玩英文版同鬼佬隻揪啦！<br><br>記者：陳國輝</p><p>新兵種要等升呢</p><p>中英文版有乜唔同？當然唔止語言同文字上嘅分別啦！網上嘅《SC》老忠Fans話，雖然中英文版都可以透過Battle.net連線搵對手，之但係中文版原來有地區限制，只係得中、港、台三地咋；嫌亞太區無乜高手，咁就要揀英文版，事關佢會連結全球Server，即係話，美國同歐洲等高手雲集嘅地區，通通有機撩你隻揪；至於英文字幕點解決？Fans話，唔理得咁多喇！<br>今集仍然由人類（Terran）、神族（Protoss）同埋蟲族（Zerg）三大種族孭飛，由於新一集內容加強咗，加埋新舊《SC》粉絲齊齊Online，兵種方面亦都明顯多咗，例如人類種族就追加大地雷神，增強防衞能力；又如經變種後嘅王蟲，佢本來可偵測隱形敵人，但家要升呢先做到喇！</p><p>新舊版圖玩穿插</p><p>影響成敗又點止兵種一項因素！記得12年前《SC》幾乎以全2D顯示，欠立體感之餘，成班角色混戰期間，刀來劍往，以致畫面非常混亂！到第二集已經唔同晒，一來採用3D圖形引擎，版圖細緻又豐富咗，二來新加入咗好多戰場，地形比以前更加複雜，也提升咗Fans嘅耐玩度；不過，如果你想重溫第一集嘅經典戰場，《SCII》都一樣有得玩，順便俾舊Fans回顧吓。</p><p>動畫演繹逼真</p><p>不得不提《SCII》嘅過場動畫，除咗經常會出現槍林彈雨嘅爆炸場面，人類角色嘅模擬程度亦相當高。就以一段叛軍領袖JimRaynor嘅對話為例，唔單止皮膚顏色極像真，而且臉上有粗幼不同嘅皺紋，另外，喺說話時口形幾乎同發音係一致，所以電影感可謂逼真一流。但都係嗰句，玩得《SC》系列嘅話，最重要不在於動畫，而係遊戲機制，以及實時嘅戰鬥快感啫！</p><p>Profile</p><p>$539（英文版）<br>$498（中文版）<br><br>平台：PC<br>類型：多人即時戰略<br>開發：BlizzardEntertainment,Inc.</p></body></html>