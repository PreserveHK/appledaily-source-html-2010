<html><header><meta charset="utf-8"><title>杜絕醉駕　吹波Pass車先着</title></header><body><h1>杜絕醉駕　吹波Pass車先着</h1><p>早前美國德州法庭就將52歲、九度犯醉駕的BobbyStovall重判終身監禁，成為全球首宗因醉駕要坐成世監的案例。判得重唔重就各有說法，但最肯定的是醉駕確實累己累人，明知自制能力低的朋友，不妨裝個IgnitionInterlock，吹完波波，Pass咗先准着車，咁就萬無一失啦！<br>記者：許維雅<br>攝影：陳陶鈞<br>Model：Sylvia</p><p>隨時要吹無得偷雞</p><p>想杜絕司機醉駕，只要裝個IgnitionInterlock咁就穩陣，原理是將酒精測試器接駁到車身引擎，若然酒精含度超標，司機就無法撻着車。其實IgnitionInterlock於美國好普遍，不少父母都會幫仔女的車裝上，又或者法庭用作判罰一些醉駕人士強制安裝。你以為開車時搵人幫你吹就可以過骨？開車途中，測試器會不定時呼叫要求司機再吹，杜絕偷雞。大家亦毋須擔心每次停一停又要再吹好麻煩，只要兩分鐘內再開車就免吹，生產商C4話：「所有設定都跟足美國規例，可靠性亦取得合格證書。」怕車頭有條線駁住部機唔好睇？廠方話即將推出藍芽版本，免匙系統一樣可以裝，等大家再無藉口。一眾後知後覺的香港官員，係咪應該考慮引入用來監察酒鬼司機呢？</p><p>Sylvia試玩</p><p>FuelCell感應警用級別</p><p>喜歡有酒送飯，唔想中招坐監，有部酒精測試器傍身Check吓，就可以安心開車。不過，呢類酒精測試器的價格差別都幾大，幾十至幾百元的貨仔都是用半導體傳感器，出來結果都好唔穩定，亦會同時感應濃烈氣味，如煙及咖啡等，準確度偏低。所以要買就最好揀一些只對酒精有反應的FuelCell（電化學燃料電油）感應器，屬警用級別，貴就貴些少，但好似MarkX及Jupiter都取了美國及中國等地政府的合格驗證，準確度會有保證。</p><p>Jupiter（+/-5%偏差）$18,000（b）</p><p>最新型號的警用級別款式，多個世界各地的驗證足以肯定結果可以作呈堂，有觸控屏幕、列印機及GPS等功能。</p><p>MarkX（+/-8%偏差）$2,500/a</p><p>同樣用FuelCell感應器，但只有初級驗證，可接駁外置打印機。</p><p>Saturn（無偏差保證）$375/a</p><p>以半導體傳感器測試，設計比較簡陋，需要等約十幾秒先可以用。</p><p>便利店輕便裝（無偏差保證）約$90</p><p>呢款係朋友曾經於便利店見到買來試玩，同屬半導體傳感器，連吹氣管都無，準確度更低。</p><p>吹波度數小測試</p><p>其實度數視乎不同人的體質、尺碼而不同，理論上高大或肥人就好似大容器一樣，相對較難超標，不過仲要睇是否空肚、胃部吸收等因素。雖然究竟飲幾多唔會超標實好難訂立一個準則，不過我們做了個小測試，以平日最多人開餐飲用的啤酒、紅酒及烈酒溝綠茶為例，查看度數會不會超出香港法例的22度標準，同時用三種不同酒精測試儀作比拼，Check其穩定性。<br>（以下數據只供參考）</p><p>測試機款</p><p>1.MARKX<br>2.便利店輕便裝<br>3.SATURN</p><p>Case1<br>酒精份量：500ml啤酒一罐（酒精含量5%）
</p><p>結果<br>（1）9.8微克<br>（2）0.02%（即約20微克）<br>（3）22.7微克</p><p>分析：</p><p>身形矮小有番少少肉地的多姐飲大罐啤酒屬等閒事，5分鐘已經飲完，雖然用3號機測試顯示超標，但準確度最高的1號機就合格。</p><p>Case2<br>酒精份量：紅酒一杯（酒精含量13%）
</p><p>結果<br>（1）8.7微克<br>（2）0.01%（即約10微克）<br>（3）22微克</p><p>分析：</p><p>身形高大的Joe飲了整杯紅酒都係只得8.7微克，絕對同佢高過多姐差不多三分一有關，而2號機於兩個測試中的結果差別甚大。</p><p>Case3<br>酒精份量：5cle迷你馬爹利１支（酒精含量40%）
</p><p>結果<br>（1）7.2微克<br>（2）0<br>（3）0</p><p>分析：</p><p>中等身形的細權平日飲酒當飲水，兩分鐘已經倒晒落肚，酒精含量最高的測試結果比想像中低，由此可見影響度數的原因頗大，而2號及3號機更測不出結果。</p><p>查詢：</p><p>（a）23910370（AES汽車配件用品）<br>（b）34210580（C4Development）</p></body></html>