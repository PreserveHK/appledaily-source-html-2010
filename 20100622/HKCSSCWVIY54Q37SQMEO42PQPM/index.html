<html><header><meta charset="utf-8"><title>o架仔機F-06B　撈過界寫繁中</title></header><body><h1>o架仔機F-06B　撈過界寫繁中</h1><p>回想當年SH903堂堂一部日本手機，經一輪改造手術，搖身變成100%全中文手機，可顯示又可輸入，都算技驚四座！雖則「改造」事件不再發生，但最新返呢款日系NTTDoCoMoF-06B，即使唔去改機，本身亦可寫、可看中文訊息，喺香港一於照用。<br><br>記者：陳國輝<br>攝影：林栢鈞<br>Model：Alia@PureModels</p><p>繁體靠手寫簡體用Keypad</p><p>唔通o架仔想侵佔大中華市場？斷估又唔似，事關當你睇番F-06B個介面，除咗可顯示日文同英文，基本上沒有中文。<br>至於所謂中文化，係指訊息方面，例如筆者試過以手寫、五筆及拼音等多種輸入法，鍵入中文訊息，結果大部份繁體字都齊全，最緊要識別能力相當強，加上手寫板區域都佔盡屏幕約一半畫面，寫幾十字中文訊息，應該無難度。<br>但呢個中文輸入系統亦幾搞鬼！唔知係咪唔鍾意國內用家，簡體中文只能對應五筆及拼音，至於最方便就手嘅手寫輸入，竟然唔對應簡體字，可以套老夫子一句：「耐人尋味」！另外值得一提，係每輸入一個中文字，屏幕會顯示幾十款關聯詞彙，可間接提升速度，反而因轉輸入法嘅程序較煩複，可能會嚇怕用家。</p><p>落水影1,300萬靚相</p><p>當然，F-06B最強之處並非手寫中文，查實鏡頭硬件已拍得上頂級多媒體手機，佢配備1,300萬像素相機，除提供多種解像度，仲支援人臉對焦、全景模式等小玩意；更強嘅係，拍片方面支援全高清規格，可放大電視盡情欣賞，但奇怪在此機沒配備HDMI插槽，想坐定定喺大電視睇，就要將影片另外抄到記憶卡或燒碟喇！<br>此外，F-06B亦跟足早前推出嘅Fujitsu手機咁，支援3m防水功能，例如機側充電位，以及背後嘅電池位，都提供有防入水膠塞，就算拎到泳池或海灘旁邊玩，照計都無乜問題。</p><p>BodySnap</p><p>Profile</p><p>制式：WCDMA/GSM三頻<br>體積：115×51×17.1mm<br>重量：約139g<br>屏幕：3.3"輕觸式芒<br>通話時間：690（3G）/300（2G）分鐘<br>備用時間：250（3G）/370（2G）小時<br>主要功能：1,300萬像素相機、人臉對焦、全高清拍片、防水外殼、中文手寫輸入、Wi-Fi、90度旋轉屏幕設計<br>顏色：黑、白、藍<br>查詢：三禾電氣（23740618）</p></body></html>