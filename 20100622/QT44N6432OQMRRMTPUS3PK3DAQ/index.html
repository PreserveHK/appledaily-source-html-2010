<html><header><meta charset="utf-8"><title>VFR1200F到港　筋肉男伴遊</title></header><body><h1>VFR1200F到港　筋肉男伴遊</h1><p>大隻唔一定好打，細細粒一樣可以係辣椒仔，有時淨係睇外表，好多時會忽略箇中真諦。好似全新到港嘅HondaVFR1200F，第一眼印象就係佢嘅大胸纖腰，有如肌肉男嘅身形，戰意味甚濃嘅車身線條，令你以為佢係烈火戰車，一定要用嚟鬥車。咁就錯晒喇！舒適嘅坐姿、寧靜嘅引擎、高穩定性嘅操控，教你享受高質素嘅駕駛樂趣，與肌肉男暢遊原來更勝與他搏鬥尋刺激。<br><br>記者：許維雅<br>攝影：周旭文<br>Model：CC</p><p>雙翼啡呤夠氣勢</p><p>高科技與實用性結合嘅VFR系列，一向係豪華高性能跑車嘅代表，最新到港嘅VFR1200F成為Honda電單車今年嘅重頭戲，關注度極高嘅主因係首創將DCT雙離合器波箱放喺電單車上。雖然率先到港嘅只係六速手波標準版，但外形其實同DCT版本一樣。同上一代VFR800相比，VFR1200F以全新面貌示人，肌肉感澎湃嘅車身卻同時兼備婀娜多姿嘅美態，充滿動感嘅蝴蝶形圖案滿佈車身，蝴蝶頭燈加一對如大紅翼嘅啡呤相配合，氣勢十足，盡顯日本車廠喺線條設計上嘅鬼斧神工，不論男女都忍唔住大讚有型。整體車形嘅設計恍如一位比例完美嘅健身教練，大油缸嘅胸膛、流線座位嘅纖腰，外在美爆燈之餘，跟唔算太低嘅把柄位置、座高只有815mm嘅配合下，帶來十分舒適嘅駕駛坐姿。</p><p>性能媲美跑車</p><p>VFR1200F坐得舒服，正係Honda為一眾尋求高質素駕駛享受嘅鐵騎士而設計，呢點亦係SportTouring跟跑車及巡航車最大嘅分別。Honda為參戰MotoGP而全新開發嘅1.2公升76度夾角V4引擎，可輸出172hp馬力和13.15kgm扭力，性能不比跑車遜色，而且仲有接近零震動、排氣頻率具節奏感嘅口碑，力量與舒適同時兼備，更成為新一代電單車嘅大方向。配合力量輸出更直接嘅軸傳動、燃油效益更佳嘅Ride-by-Wire技術、行車感覺更平滑嘅單向扭力限制器，令你喺路上玩得更盡情。要揸得更無牽無掛，DCT版本當然會更好，不過要額外負重多11.6kg、車價貴多約4萬元，好多人應該會先考慮外形完全一樣嘅手波版，轉檔可以更自主、跑彎性能較佳嘅傳統棍波應該更得追求高性能鐵騎嘅歡心。</p><p>HondaVFR1200F規格（標準版）</p><p>引擎：1,237cc水冷四衝76度夾角V4<br>馬力：172.72hp/10,000rpm<br>扭力：13.15kgm/8,750rpm<br>傳動：濕式多片離合器六速手波<br>售價：$188,000<br>查詢：27622777（燦基電單車）</p></body></html>