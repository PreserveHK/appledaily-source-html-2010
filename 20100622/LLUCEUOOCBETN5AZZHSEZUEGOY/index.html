<html><header><meta charset="utf-8"><title>世盃動物園--世盃小姐：美麗無罪！</title></header><body><h1>世盃動物園--世盃小姐：美麗無罪！</h1><p>一班代表今屆世盃32強嘅世盃小姐，組成類似「慧妍雅集」嘅團體出征南非世界盃，呢個禮拜日仲會喺約翰內斯堡嘅足球之城球場亮相，現場觀賞16強賽事，佢哋話希望可以打破「紅顏禍水」呢個歪論喎！</p><p>「可帶來推動力」</p><p>事緣於上周三西班牙對瑞士嘅H組分組賽，西隊鋼門卡斯拿斯撲失一球，令球隊爆冷輸畀瑞士後，卡斯拿斯嘅電視台主播女友莎拉卡邦拿路就被指為紅顏禍水，因為佢當時喺卡斯拿斯龍門後附近位置直擊賽事。不過，作為女士嘅，當然唔想食呢隻死貓，32強世盃小姐一於藉機力撐莎拉。<br>09年參加世界小姐選舉嘅「洪都拉斯小姐」美絲（BlaiseMassey）話：「唔好錯怪我哋，西、瑞一戰中西班牙輸0:1，我唔覺得莎拉喺輸波嘅主因。」「瑞士小姐」絲成（BiancaSissing）亦話：「我覺得女朋友喺現場支持男友比賽，可以為對方帶嚟推動力。」<br>「南韓小姐」崔妍智（音譯）唔知喺咪鄭大世上身，或者喺想搶鏡，竟然同大世哥嘅口徑一致，話想有一日見到南、北韓組成一隊參賽。佢話：「其實講到南、北韓嘅事真係有啲唔開心，因為南韓同北韓仍未能組成一隊參賽，不過我都會為呢兩支球隊感到驕傲。」</p><p>31人獨欠北韓小姐</p><p>今次國際足協原本想搵齊32支決賽周隊伍的「選美」美女到南非為自己球隊打氣，但北韓卻從未舉辦過選美活動，所以屆時到場嘅，就只得31位靚女，但相信足以令球員及球迷大飽眼福呢！如果再出現爆冷戰果，就唔該有關人士唔好再賴靚女喇！</p><p>當年今日：22/06/94</p><p>美國在16強贏哥倫比亞2:1。這段世界盃史上黑暗的歷史，由哥軍守將艾斯高巴擺烏龍開始，又由他賽後被槍殺告終。</p><p>有數講：7</p><p>今屆世界盃被球迷投訴指入球少之又少，不過擁有基斯坦奴朗拿度坐鎮的葡萄牙，周一大炒北韓7:0，令葡萄牙超越同入5球的「南美雙雄」阿根廷及巴西，暫成為今屆入球最多的球隊。（未計今晨戰果）</p></body></html>