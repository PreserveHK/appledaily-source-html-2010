<html><header><meta charset="utf-8"><title>拜拜LarryKing - 左丁山</title></header><body><h1>拜拜LarryKing - 左丁山</h1><p>昨日講起，《蘋果》係全港最市場導向嘅報紙，如果一個專欄冇人睇，或者係theweakestlink嘅話，一定冇得留低，所以因為左丁山講妥協政治而來電郵叫左丁山「收聲喇」嘅人士，你地或者會有一日終於睇到「GiGi細語」收檔嘅。<br>人無千日好，花無百日紅，此乃左丁山阿媽生前成日講嘅，記得好似係一九九三年啩，力寶中心現在賣牛扒嘅餐廳嘅地方，有一間LACafe，開幕初期，非常旺場，曾經邀請CNN嘅明星主持LarryKing到場，主持一個酒會，吸引力極強，Cafe內有逼爆玻璃之盛，左丁山、餐廳Ｒ等等爭住排隊同LarryKing影相，佢個人冇乜架子，幾好傾，講起佢嘅招牌吊帶就眉飛色舞。<br>呢位先生自1985年開始在CNN每晚訪問一位政客/名人/明星，至今二十五年，卒於今年六月二十九日宣佈退休，係唔係因為年紀大咗呀？當然唔係，真正原因係收視率下跌，CNN需要變陣，需要一個新面孔與霍士及其他收費電視台競爭。隨住LarryKing退出電視，老一派嘅節目主持人風格亦隨風而逝。<br>現在受歡迎嘅新風格係乜嘢？LarryKing老早自行爆料，話訪問名人之前，從來唔做背景研究，唔睇名人出版過嘅書，總之一聲開麥拉，佢就隨機發問，不斷跟進問題，十分自然，溫和，似兩個老友促膝對談。LarryKing話過霍士電視嘅〈BillO'Reilly〉唔係佢杯茶，自己做唔出。哎吔，原來美國電視觀眾現在已經唔喜歡飲清茶，改為喜歡酸辣湯，奧拉利呢類主持人，喜歡訪問時與對手爭咪，喜歡對罵，訪問總統候選人奧巴馬與眾議員Frank時，講到手指指，夠晒刺激，與LarryKing嘅訪問風格完全不同。之不過，奧拉利係霍士皇牌，霍士電視嘅清談節目係咁鬧奧巴馬與左派自由主義分子，收視率高出CNN好多噃，反映到美國人要睇一啲有attitude，有主觀意見嘅節目，CNN嗰套傳統客觀新聞報導，反而輸晒！LarryKing當然唔會臨老改變風格以遷就觀眾，退休係佢最佳選項。奧拉利與LarryKing，一升一沉，正好反映出美國人嘅政治觀點日趨兩極化，中立人士無市場。</p></body></html>