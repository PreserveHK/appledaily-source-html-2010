<html><header><meta charset="utf-8"><title>代Cult1：80後：為錢打波，錯麼？</title></header><body><h1>代Cult1：<br>80後：為錢打波，錯麼？</h1><p>城市論壇有維園阿伯每星期大鬧，旺角球場一樣有班阿伯嘈嘈閉，怨這一代的球員不會踢波，只會做明星、代言、叫人起錨、蒲、滾、賭。香港甲組球隊公民四子羅振邦、黃耀富、謝德謙、陳文俊，經歷過本地球壇最黑暗時代，今時今日依然年復一年有癮踢下去，甚至有人走了又回來，為的，只是繼續為香港足球圈出力。<br><br>記者：葉雪芯<br>攝影：伍慶泉</p><p>這一代太多娛樂<br>羅振邦　司職：公民中場</p><p>羅振邦，入行11年，幾乎香港所有甲組球會都踢過。爸爸為六七十年代本地球壇的著名守門員羅灶石，8歲時父親帶他參加暑期足球訓練班，開始對足球上癮。足球世家，但入行卻是由街場踢起，19歲入甲組再入港隊。不料當年媽媽大力反對，「阿媽始終想我讀書。踢咗兩年左右，成績唔係特別好，爸爸係嚴父，我交唔到『功課』，連佢都叫我唔好再踢，趁早轉行。我有諗過放棄，但興趣就係興趣，唔係一時三刻放得低，後來轉過一些球會再努力爭取成績，踢番好啲老竇就唔會再鬧。」對於舊一代批評新一代球員，阿邦說：「年代唔同啦，好似我爸爸嗰一代，少娛樂，除咗踢波睇波，仲有咩玩？所以佢哋踢波好投入，滿足感大好多！我哋呢一代，又唱K又睇戲又上網，太多嘢玩，所以入場睇甲組都少咗人啦！」關於前途，阿邦說：「讀緊一個體育管理的大學學位，暫時未知退役點算，睇際遇吧！」</p><p>球隊一定向錢行<br>黃耀富　司職：公民後衞</p><p>「政府最無腦，完全無發展過足球！無錢無支持，仲叫人點踢落去？」同樣是入行11年的黃耀富（富仔）說，香港球壇從來無被政府重視過，就算剛過去的東亞運帶來了一陣小陽春，現在又還原基本步：「其實一支球隊係一定要向錢行，要商業化，無錢無人工，唔使開飯咩！政府只要撥多些少資源，多幾個球場，就算養草、清潔都可以增加就業。政府行頭已經可以吸引人投資一隊波，外國做法都一樣。」其實早年他曾經跳出球圈做了其他工作，後來再重投足球員生涯，他說：「一般人好難明白我哋心態。我習慣咗球圈，真係鍾意踢波，你叫我坐定定喺辦公室打字，要做有幾難？但係會變咗行屍走肉，返落球場踢波先識得生猛晒。」但少人睇香港波，有乜成功感？富仔坦白笑說：「間中有啲傳媒訪問，入咗波間中又有得上報紙，有時又俾《球迷世界》影到，有些少曝光率，朋友見到又覺得幾威咁，算係有啲虛榮心囉，一定有嘅！」</p><p>支持球員明星化<br>謝德謙　司職：公民守門員</p><p>85年出生的謝德謙（謙仔），正值年輕「當打」之年。入行6年，聽了不少上一代說現在的球員體力差，他有不同睇法：「足球已經轉變咗，球例又唔同，以前後衞扭一大輪傳番龍門又得，家已經唔可以咁玩，一定要去，體能需求更大；家講求戰術，唔再係一頭牛直衝，要用腦。練波已經好有系統，可能係特別加強鍛煉某一些肌肉。舊一代成日想當年，我知道當年好威，砌低日本韓國，但係當日本韓國進步時，香港又做緊乜？係因為日本韓國，國家一早就大力推動足球運動，設備硬件樣樣都好先進，但香港所有設備硬件都仲係停留緊當年，如果要咁樣比較，好唔公平。」所以，謙仔直指支持球員明星化，始終有知名度對整隊球隊都有幫助。</p><p>單靠踢波難搵食<br>陳文俊　司職：公民後衞</p><p>「南華全華班、降班、沙士……球壇最差的時代已經捱過咗。我做學徒時，得$500一個月，搭車都唔夠，要自己出去賺外快繼續踢，除了熱誠，我真係諗唔到點解自己可以咁樣踢咗11年。」單靠踢波難以搵食，文俊不用踢波的時間，就會去教小朋友踢波，又睇到另一個香港球壇暗淡的原因：「我教中學生踢波，有啲教咗六、七年，去到尷尬位就係選擇期，佢一定要揀讀書還是繼續踢，呢啲統統都關係到前途。十個有八個家長，都反對小朋友去踢波，當興趣玩就得，做職業？唔使旨意。成個社會風氣形成咗好似唔做醫生律師、唔搞金融地產就等於無前途。足球體育好難發展，足球員都青黃不接出現斷層。我有幫手勸，解釋一下利弊，但成功率好小。」
</p><p>香港大球場惟有遇上大型國際賽事先會爆滿，例如「亞洲足協盃」等。</p><p>足球商業化
</p></body></html>