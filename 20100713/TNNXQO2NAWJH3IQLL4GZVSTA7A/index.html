<html><header><meta charset="utf-8"><title>世盃動物園：拒重金利誘上綜藝節目　本田圭佑寸得起</title></header><body><h1>世盃動物園：拒重金利誘上綜藝節目　本田圭佑寸得起</h1><p>外號「金狼」嘅日本國寶級球員本田圭佑，喺今屆世盃一炮而紅，加上染咗一頭金髮同場外衣着鬼咁誇張，因此俾人一種好寸好囂嘅感覺。冇錯，佢真係好寸，只要佢唔鍾意，話之你係木村拓哉都冇面畀，鬼叫佢寸得起呀！不過佢都好醒目，識得分莊閒，若然係佢同有關足球嘅嘢，一概唔會sayno。</p><p>做2022年世盃申辦大使</p><p>現年24歲嘅本田喺南非世盃決賽周入咗兩球，幫日本繼02年後再次打入16強；本身同Avex有經理人合約嘅佢亦都因為咁而人氣急升，廣告身價升到1億日圓（約870萬港元），訪問就收50萬日圓。不過佢唔係見錢開眼，只要同足球有關嘅，冇酬勞亦好樂意去做。<br>日前本田就獲日本足總委任做2022年世盃申辦大使，同巴西名宿薛高一齊幫日本爭個主辦國權番嚟；佢話：「8年前嘅日韓世盃決賽周，令我了解到足球可以感動好多人。我希望透過場上演出，令更多人愛上足球呢項運動。」<br>本田名成利就，全靠足球，所以日本足總搵佢幫手，當然冇托手踭。除此之外，佢亦係個好重情義嘅人，喺南非返到日本之後，為咗抽時間見啲學弟學妹，有錢都唔搵；據聞電視台開到600萬日圓嘅戲金，請佢上人氣綜藝節目《SMAPXSMAP》，但佢話唔嚟就唔嚟，硬生生醒個大檸檬畀由木村拓哉為首嘅SMAP嘆！本田雖則唔俾面著名藝人，但就好錫班學弟學妹，突擊探訪以前讀過嘅幼稚園、小學同中學。</p><p>激勵學弟學妹為夢想奮鬥</p><p>本田仲激勵班學弟學妹，希望佢哋可以好似自己一樣，為咗實現夢想而奮鬥；佢話：「我非常感謝大家嘅支持，等我可以喺追尋夢想嘅道路上充滿力量，我亦衷心希望大家能夠自由自在咁追尋夢想。因為只有夢想先至係支撐你一直走落去嘅力量。」<br>本田咁識做，又探學弟學妹班同埋幫日本足總手，仲冇見錢開眼，令佢盡贏日本人嘅心；睇嚟未來幾年，成個日本球壇都會由佢玩晒。</p></body></html>