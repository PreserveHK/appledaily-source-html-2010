<html><header><meta charset="utf-8"><title>隔牆有耳：洗碗要請大學生? - 李八方</title></header><body><h1>隔牆有耳：洗碗要請大學生? - 李八方</h1><p>搵食艱難，尤其在飲食業打滾，家陣連洗大餅都竟然要有大專學歷！20蚊一粒鐘，真係蚊蚊皆辛苦，得來不易。</p><p>必勝客稱資料出錯</p><p>話說連鎖薄餅店必勝客噚日舉行招聘日，其中一個職位係「洗碗清潔員」，有人上網一睇，赫然發現呢個職位入職條件竟然係──「大專或以上程度，無須相關工作經驗」或「中五程度，具兩年飲食業管理經驗」。<br>雖然好多大公司都要求管理階層由低做起，但由洗碗做起真係低得誇張，有網民笑稱，如果做洗碗都要有學位，大學係咪應該新開清潔系；既然洗碗工學歷升呢，又對保障市民健康有貢獻，有用過尸位素餐區議員，理應增設洗碗功能組別。<br>有網民仲抵死，話「拎degree嘅做洗碗，腦殘嘅做功能組別議員，和諧社會」。<br>必勝客公關解釋，今次純屬誤會，刊登招聘廣告時資料出錯，公司請洗碗工無學歷要求，只要通過面試就可以返工，公司請人絕冇歧視。招聘網站噚日已更正資料，刪去洗碗工學歷要求。</p></body></html>