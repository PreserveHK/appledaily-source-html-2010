<html><header><meta charset="utf-8"><title>世盃動物園：未揼石仔先揼骨鄭大世北京鬆一鬆</title></header><body><h1>世盃動物園：未揼石仔先揼骨<br>鄭大世北京鬆一鬆</h1><p>之前傳過喺今屆世盃分組賽3戰皆北嘅北韓，返到國家之後會受皮肉之苦，班球員會俾人捉去揼石仔，唔學似法國同埋意大利咁幸福，喺機場俾班㷫過火屎嘅球迷問候幾句就算。我求大俠唔知傳聞係真定係假，不過就知道佢哋喺返北韓面聖之前，去咗北京鬆一鬆，其中鄭大世仲鬼咁風騷，事關佢喺北京人氣爆燈，簽名都簽到手軟。</p><p>飲飲食食安英學找數</p><p>北韓喺世盃被編入死亡G組，對手有巴西、葡萄牙同埋科特迪瓦，所以3場輸晒好正常；究竟佢哋會唔會俾北韓「揸弗人」金正日重罰就要遲啲先知，但佢哋班球員仲有心情去享樂，睇怕回國之後應該都冇乜嘢嘅。喺上個禮拜五打完對科特迪瓦場波之後，北韓隊就打道回府，而佢哋因為要喺北京轉機，所以前日喺北京停留咗一日，順便飲飲食食。<br>聽講鄭大世同班隊友喺北京東大橋附近食完烤肉之後，仲聯同同佢一齊喺日本打波、效力大宮松鼠嘅安英學，齊齊去揼骨；不過大家咪心邪，佢哋係揼正骨啫。<br>效力川崎前鋒嘅鄭大世喺自己個網誌度話：「家陣係北京時間禮拜二清晨6點半，我瞓極都瞓唔着，惟有起身。唔通我晏晝瞓多得滯，搞到夜晚瞓唔着覺？頭先我去咗揼骨，真係好舒服，所以唔覺唔覺瞓着咗。我呢次揼骨係非一般嘅揼骨，係揼勻全身同埋腳板底，真係超舒服呀！而且仲係安英學找數，多謝英學哥。」</p><p>喺北京食飯簽名簽到手軟</p><p>鄭大世喺世界盃雖然冇入波，但首戰巴西奏國歌時，因為感動得滯而咇咗兩行眼淚出嚟，令佢一哭成名，仲令佢喺北京做咗名人。佢咁講：「我喺北京似乎做咗名人。喺酒店每一個人都有擰轉頭我，睇嚟我真係人氣高企，世界盃對世界各地嘅影響，的而且確好大；喺食飯嘅時候，我對手忙過不停，事關啲服務員逐一嚟搵我簽名，呢啲都係一項工作，我當然來者不拒啦！」鄭大世咁識做，第日肯定大把世界。</p><p>FanZone</p><p>當年今日：30/06/98</p><p>英格蘭於16強法定時間被阿根廷逼和2:2後，互射12碼慘負3:4；碧咸施「虎尾腳」向施蒙尼報復領紅被逐，一度成國家罪人。</p></body></html>