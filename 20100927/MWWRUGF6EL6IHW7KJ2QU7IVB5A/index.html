<html><header><meta charset="utf-8"><title>SUV一車兩格　冷靜　熱情</title></header><body><h1>SUV一車兩格　冷靜　熱情</h1><p>香港地路窄多燈位，試SUV九成點到即止，今次遠赴意大利實試Volkswagen2011最新款Touareg，天大地大自由翱翔，不論順滑公路嘆豪華設備，抑或鄉間泥路玩off-road，一車兩格，冷靜與熱情之間，同樣精采。<br><br>記者、攝影：徐影龍<br>鳴謝：VolkswagenHK</p><p>加長43mm　偷輕208kg</p><p>VW廣邀全球傳媒，於意大利大搞發佈會，力谷2011全新款Touareg，近20架新車任試任劈，包括首款Hybrid、汽油及兩款柴油版等。咁大陣仗，全因VW對Touareg信心十足，體積及內櫳更大，車重卻能大幅減輕208kg，足足是兩個大肥佬的體重！唔喪換碳纖都能偷輕咁多，最受惠嘅都係慳更多油，Hybrid版更低至8.2L/100km（約$1.1/km），以一架大型豪華SUV計，呢個數字都算幾驚喜。<br>4個版本的外觀大致相同，改款後更接近六代Golf及Polo的設計，換上LED頭燈、闊鬼面罩及下方氣壩等，比上一代更活潑具霸氣。車身增長43mm，軸距亦相應加多40mm，闊度又不變，意味住車櫳空間更大更闊落，幾個大男人坐上去試車，幾乎半挨於座椅上都唔頂腳，大把空間畀你試盡全車豪華設備，如輕觸屏幕、電天窗、後排獨立冷氣及電暖凳等，最抵讚是全新三幅式軚環及波棍，木紋及鍍銀飾板不慍不火，完全踢走第一代老套娘味，豪得夠潮。</p><p>車轆變魔鬼蛋糕</p><p>首天舒舒服服豪嘆完平順公路，來到第二日預要狠試狠劈，一早霸住最頂級的V8TDI型號。馬力達340匹，走入意大利偏野郊外，仲要駛入鄉村小徑，全是碎石及泥路，只以on-road模式，沿途已試出Touareg調校得宜的懸掛系統，揸同坐都好舒服。<br>一直深入至四野無人、大嗌一聲會有回音的湖邊，感覺相當原始刺激，對Touareg更產生莫名的依賴。影完一輪靚車靚景，爬番上斜坡先知出事；這趟正是落山容易上山難，路上原來全是濕泥，爬兩呎就溜後三呎，猛踩油門只令泥巴狂濺至半空，四個轆更被濕泥包到變了美心「魔鬼蛋糕」！好彩有玩開越野的前輩在場，即時示範左右狂扭軚，再憑住81.6kgm強大扭力，以及4XMotion全時四驅系統，最終都化險為夷，亦足證Touareg確實睇得又打得。</p><p>2011VWTouareg版本比較</p><p>3.3LV6Hybrid（機械增壓＋電摩打，共380匹）<br>3.6LV6FSI（280匹）<br>3.0LV6TDI＋Turbo（240匹）<br>4.2LV8TDI＋Turbo（340匹）<br>到港日期、推出版本及售價均待定。</p></body></html>