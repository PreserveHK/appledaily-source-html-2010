<html><header><meta charset="utf-8"><title>Nokia6700s撞色扮iPod</title></header><body><h1>Nokia6700s撞色扮iPod</h1><p>長形芒、圓形ClickWheel、再襯個五顏六色靚爆金屬殼，仲唔係Nano？唔係喎！Nokia話嘅，以上元素，再加個傳統滑蓋做整形手術，就變咗新機6700s；Sharp爆六色任你揀，粉紅、銀、藍率先開賣，至於綠、紅、紫，好似追美劇咁，今年第二季先推出！<br><br>記者：陳國輝<br>攝影：陳陶鈞</p><p>加Filter變魚眼</p><p>要同近期玩FullTouchScreen的手機比較，6700s的確會被比下去，但係，經OviStore而下載嘅新應用程式，用落又幾過癮！其中必講梗係「CoolCam」，呢款預載喺6700s的影相軟件，最特別係提供十幾款Filter效果，包括魚眼、復古、負片、變胖、變瘦等，影完相就可立即加入效果，操作幾User-friendly！<br>同時，6700s亦預載咗Facebook、Twitter呢幾項社交工具，結合埋HSDPA10.2Mbps高速傳輸，想幾時Chat都夠方便。</p><p>6色聾貓主題</p><p>換上鮮艷彩殼之後，個Look的確同iPodNano有幾分似，但講到功能，6700s又係咪用音樂做主打？先睇個貌似ClickWheel的方向掣，雖然條黑色圓邊好特別，但實情只提供5方向操作，並非輕觸式轉盤；再睇功能，6700s支援S60介面，可播歌、睇片，但音色並非如iPod般出眾。<br>說到底，佢只係一般嘅3.5G手機，整體功能稍欠獨特之處，反而值得一提，係機內設置咗六款由插畫師小克設計嘅聾貓卡通主題，不但目錄Icon經重新設計，甚至每個Theme的顏色亦唔同，目的係乜，當然想襯番你手上用緊邊隻色嘅6700s啦！</p><p>DetailsCheck！</p><p>Profile</p><p>制式：WCDMA/GSM四頻<br>體積：95.2×46.1×15.9mm<br>重量：110g　屏幕：2.2"<br>通話時間：240（2G）/180（3G）分鐘<br>主要功能：HSDPA10.2Mbps、聾貓主題桌布、CoolCam影相程式、支援16GB記憶卡、Facebook、Twitter<br>顏色：銀、藍、綠、紅、紫、粉紅<br>查詢：Nokia（21366338）</p></body></html>