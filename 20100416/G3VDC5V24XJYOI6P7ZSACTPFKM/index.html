<html><header><meta charset="utf-8"><title>敏妮Talk：試過先買 - 溫敏妮</title></header><body><h1>敏妮Talk：試過先買 - 溫敏妮</h1><p>最近公司同事茶餘飯後最熱門嘅話題，就係鄭局長踩場去睇示範單位。敏妮雖然係業主，但當年買嘅係二手樓，所以睇嘅唔係示範單位而係現樓，兼且仲可以驗屍咁驗先扑槌買定唔買。<br>敏妮鍾意shopping，講真買衫買鞋買乜都好，都可以任試任揀，如果零售商唔俾你試，大可以唔幫襯去過另一間。不過，偏偏對好多人包括敏妮嚟講，窮畢生積蓄先至買到嘅嗰層樓，莫講話唔可以試過住過先買，連件貨都可能係俾晒錢交樓時先見真貌，頂多只係憑個唔係好有公信力嘅示範單位，就要決定買定唔買。<br>套用喺shopping嘅例子，就係只可以憑個模特兒公仔，猜度自己着上身靚唔靚、襯唔襯。須知道，敏妮並唔係國際名模，邊可能有同模特兒公仔一樣嘅完美身材，着得上公仔身唔代表敏妮「塞」得入件衫裏面。</p><p>買新樓有premium</p><p>想試過先買樓唔係冇辦法，可以先租後買，只不過，冇一模一樣嘅單位，就算同座同層都未必同面積，但勉強都可以感受吓類似單位嘅情況。<br>話說回頭，其實敏妮唔係好贊成一定要買新樓，除非遇着樓市大旺，否則一手買番嚟嘅單位，可以轉手大賺情況係咪咁多，大家心中有數，可能仍然有點水位，但唔好忽略，喺股票市場，新股IPO通常有discount，喺樓市，買新樓就通常都有premium，發展商通常攞晒着數。<br>講開着數，由於財經版稿擠，所以敏妮近排經常唔使寫稿，有讀者朋友喺敏妮Blog度問，究竟敏妮仲有冇喺《蘋果日報》寫專欄。事先聲明，敏妮冇「妹」，所以見到讀者留言，相當感動。為表謝意，敏妮都有啲小着數送畀讀者，但講得係小着數就無謂喺度公開，大家有興趣請上敏妮Blog度睇。<br><br>溫敏妮<br> http://wanmanli.com/blogs/ </p></body></html>