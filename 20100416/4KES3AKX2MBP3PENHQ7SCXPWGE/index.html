<html><header><meta charset="utf-8"><title>混能慳上慳　揸棍全壘打</title></header><body><h1>混能慳上慳　揸棍全壘打</h1><p>HondaCR-Z自動波搭Hybrid，難得保持廠方熱血跑格。我貪心啲，情有獨鍾棍波啪嚟啪去嘅快感，面對新返棍波版，毋須HardSell車價平幾多、油錢慳幾多，淨係見到都熱血沸騰嘅6速波棍，已有衝動喺馬路上狠狠打番支全壘打。<br><br>記者：徐影龍<br>攝影：陳盛臣<br>Model：Ketterick@PureModels</p><p>HondaCR-Zβ</p><p>唔易死火棍波無難度</p><p>由於自動波CR-Z已配搭+/-波箱，一樣可飛可爆，但鍾情棍波揸法嘅車迷，揸起上嚟始終嫌CVT版文靜得滯。相反棍波車買少見少，今時今日仲捨得拎錢「買棍」嘅，一定明白傳統波棍無可取代嘅轉波樂趣。CR-Z本身已勁有跑味，根本係一架偽裝成混能車嘅飛車仔，今日試棍波版，簡直要學星爺講番句：「大師兄返嚟喇！」事關CVT無段波箱，點Hold+/-波都好，電腦為保護引擎，都會自行升波降波，揸棍波就唔同，123波全部踩入紅區先轉波，一路Keep住4,800轉攞最大扭力，嗰種原始力量爆炸力，真係有種久違嘅感動。<br>唔知係咪多咗嚿電幫拖，扭力又大咗，Clutch磨擦點個Range寬容度好高，就算我個棍波牌生晒銹，整段試車路程都未試過死火，而且左手動作多咗密咗，令人更專注於揸車，駕馭感同互動感重得多，相信呢啲就係駕駛樂趣。</p><p>抽走花巧慳3萬</p><p>棍波版CR-Z好揸好玩，車價卻足足平成3萬蚊以上！事關之前到港嘅係較為齊料嘅α版，今日呢架就係入門級β版。坦白講，入門版的確抽走好多嘢，如Keyless、定速系統、雨點感應、側鏡發熱線、霧燈、Xenon燈等，但諗深一層，花巧Function未必個個用得着，慳番個三皮嘢足夠你攞嚟改裝加補品換胎軨，而且肯定更實際更啱自己心水。若你仍然心大心細，我就加多兩錢肉緊，話你知性能上兩者亦稍有分野，包括β版車重輕40kg、馬力多1匹、扭力大1Nm……我知呢堆數字唔算好巴閉，但加加埋埋咁多個「慳」，足以說服你大腦扑槌揀棍波版啩？</p><p>規格</p><p>引擎：1,496cc直四i-VTEC<br>馬力：114PS/6,000rpm<br>扭力：145Nm/4,800rpm<br>摩打：14PS、78Nm<br>傳動：6速手波，前驅<br>售價：約$300,000<br>查詢：富利堡（28776700）</p></body></html>