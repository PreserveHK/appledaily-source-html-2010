<html><header><meta charset="utf-8"><title>中環在線：企業社會責任調查　藍籌大格鬥　獅王奪魁　地產商失威 - 李華華</title></header><body><h1>中環在線：<br>企業社會責任調查　藍籌大格鬥　獅王奪魁　地產商失威 - 李華華</h1><p>早前因為教育部向內地高校發出嘅通函，而引起全城關注嘅樂施會，噚日發表咗有關本地恒指成份股公司企業社會責任嘅調查報告，香港雖然號稱國際金融中心，但喺推動企業社會責任方面，份報告話同其他區域性以至國際股票市場比較，本港仍然屬熊市多過牛市，加上近期好多亞洲國家都大力推動呢個議題，港府同港交所（388）喺呢方面嘅成績就顯得落後。<br>報告話，喺眾多藍籌公司入面，總得分最高嘅係獅子行滙控（005），得分百分比80%，當中同股東嘅聯繫得到滿分21分，企業社會責任嘅策略同滙報亦得17分，爭1分就滿分。中電（002）同中移動（941）就分別屈居亞軍同季軍。</p><p>長實、九倉排尾二三</p><p>數到包尾大幡，地產商就認真失威。事關除咗中遠洋（1199）拎13%排最尾，得分16%嘅長實（001）同20%嘅九倉（004）分別排尾二同尾三，睇嚟地產商真係要做多啲嘢搶番啲分先得嘞。<br>調查仲顯示，香港啲藍籌公司同股東聯繫得分較高，但喺供應鏈同環境表現呢兩瓣就比較低分。樂施會呼籲，政府同港交所要加強推動企業社會責任，加把勁呀！</p><p>樂施會企業社會責任調查報告</p><p>第1位　滙控（005）　總得分百分比：80%<br>第2位　中電（002）　總得分百分比：77%	<br>第3位　中移動（941）　總得分百分比：76%	<br>第4位　國泰（293）　總得分百分比：74%	<br>第5位　港鐵（066）　總得分百分比：71%<br>第38位　和黃（013）　總得分百分比：29%<br>第39位　中信（267）　總得分百分比：25%<br>第40位　九倉（004）　總得分百分比：20%<br>第41位　長實（001）　總得分百分比：16%<br>第42位　中遠洋（1199）　總得分百分比：13%<br><br>李華華<br>mailto:LiWaWa@AppleDaily.com</p></body></html>