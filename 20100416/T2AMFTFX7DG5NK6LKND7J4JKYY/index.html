<html><header><meta charset="utf-8"><title>隔牆有耳：靚女主播谷無綫收視 - 李八方</title></header><body><h1>隔牆有耳：靚女主播谷無綫收視 - 李八方</h1><p>繼11點晚間新聞之後，「CCTVB」新聞節目又改革，八方收到風，5月3號起，傍晚六點半新聞會搞搞新意思，決定加入兩位靚女主播周嘉儀同盤翠瑩谷收視，可能會cut埋體育新聞㖭。</p><p>追求節奏明快</p><p>除咗收視問題，六點半新聞女主播李家文會去樹仁新聞系教書，所以周嘉儀、盤翠瑩有機會上位。換人之外，有人建議日後新聞要節奏明快簡單直接，唔好長篇大論，新聞尾段報道體育新聞安排都有可能革新，日後或由主播介紹城中文娛資訊，唔再講波。<br>改革消息傳出後，據講新聞部被一股低氣壓籠罩，有員工喺facebook叫「阿盲（伍晃榮）快啲顯靈」，事關報體育新聞係傳統，忽然被斬令人痛心疾首，新聞部高層今日會同員工開會，講日後路向。</p></body></html>