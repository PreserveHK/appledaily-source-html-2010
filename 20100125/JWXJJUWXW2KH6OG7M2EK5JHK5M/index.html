<html><header><meta charset="utf-8"><title>唔入Win7照開程式　玫瑰圓點女人冧</title></header><body><h1>唔入Win7照開程式　玫瑰圓點女人冧</h1><p>輕、細，已不是Netbook唯一追求條件！要拎出街見人，當然亦要設計得靚。Samsung新作N220特別喺機面上玩Pattern，遠睇似玫瑰紅，近睇中間鋪滿圓點紋理，絕對係勁冧女性用家之作，若自問只求貪靚，不妨買作「靚衫」傍身。<br><br>記者：陳國輝　<br>攝影：陳陶鈞<br>Model：mailto:Norain@PureModels</p><p>雙層注入式設計</p><p>若以功能作賣點，N220肯定唔係你嘅首選！原因好簡單，佢嘅CPU只有IntelAtomN450，內置記憶體僅1GB，除咗用嚟上網、睇片同埋簡單嘅文書處理，你都咪期望佢可以流暢咁喪打3D遊戲。<br>話說回來，N220應明白到功能上嘅不足，所以佢喺機身設計方面已經落足工夫，最大賣點係，佢屬於首部採用「雙層注入式」（DualInjectionTechnology）美學設計嘅Netbook，簡單啲講，N220表層採用一塊透明水晶外殼，而入面則印有圓點Pattern，感覺都幾Grando架！不過水晶面最大問題，係好容易印上手指模，只要有些少手汗，已可印到一機都係，拎住行街的話，最緊要帶定抹機布喎！</p><p>開機即揀至冧程式</p><p>漸變玫瑰紅搭上圓點紋理設計，呢種效果未必人人Buy（尤其係男性），但講到分唇，N220就內置一套HyperSpace系統，玩法同以前見過嘅WindowsMediaCenter有啲類似，例如喺啟動系統之前，電腦會先預載幾項玩家常用程式，等你可以即刻用！例如回顧上一次瀏覽嘅網頁、睇天氣預報、CheckGmail、上Twitter留言，甚至可以自選執行任何程式㖭！講到尾，都係慳時間嘅最好方法，平時等部Netbook撈完系統，再執行程式，起碼40至50秒，而採用HyperSpace的話，執行程式只需幾秒鐘，真係快好多！<br>家好多人會用Netbook睇片，雖然N220採用16比9格式，但解像度只有1,024×600，莫講話高清，就連1080i或者720p都出唔到；機身亦不設HDMI端子，畫質方面可謂同所有高清產品都無緣。</p><p>SAMSUNGN220Profile</p><p>處理器：IntelAtomN450（1.66GHz）<br>記憶體：1GBDDR2<br>系統：Windows7Starter<br>屏幕：10.1"LEDWSVGA（1,024×600）<br>硬碟：250GBSATA<br>音效：HDAudio、SRS3DSoundEffect<br>端子：USB2.0×3、VGA、RJ45等<br>電池：6-cell　<br>體積：1.3kg<br>重量：264×188.9×25.8-35.4mm<br>顏色：綠、紅　<br>查詢：Samsung（36984698）</p></body></html>