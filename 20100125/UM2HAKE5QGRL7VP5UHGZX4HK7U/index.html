<html><header><meta charset="utf-8"><title>貧富懸殊 - 左丁山</title></header><body><h1>貧富懸殊 - 左丁山</h1><p>基金Ｌ請食晚飯，竟然不選熟悉地方，而係到大坑勵德邨商場，左丁山從未去過，聞訊不禁愕然，為避免塞車，於是坐地鐵到天后站，走出嚟搭的士上大坑，咪表跳到廿一元，剛好到達商場對開之斑馬綫，落車走上樓梯，望左望右，原來酒家就在右面，與即將開售之豪宅相隔一箭之遙。豪宅聽講會以呎價二萬元出售，比較之下，勵德邨大概係全香港最有豪氣feel之公共屋邨，被豪宅包圍，住響呢度，唔知會唔會覺得豪豪地呢？<br>間屋邨酒家當然一啲都唔豪，八時過後，酒家內只得我哋七位在內吃飯，餸菜味道係唔錯嘅，有啲菜式媲美一級酒家，但鑊氣稍欠不足，尖嘴食家Ｔ以此查問經理，原來廚房設於地下，煮好之後拎到上一樓，好美味嘅秘製牛尾，已經唔熱，而係溫暖，可惜也。<br>此平民食肆晚間得一兩枱客，如果我哋唔幫襯，此晚咪要晚上八時許就關門？賓架Ｗ話佢有位朋友升職，為咗賀一賀，要請朋友食飯，問金鐘兩間五星酒店內之高級食肆，兩個位都訂唔到，令佢感到不景氣已完全消失。尖嘴Ｔ嘆曰：「非也，此乃貧富懸殊之表徵，貴價高級食府冇位剩，低廉平民酒家枱櫈空，非香港之深層矛盾為何！」</p><p>於是大家傾吓，如何幫助曾特首化解深層矛盾，行將提早退休嘅基金Ｌ話：「好難嘅，經多年觀察，我認為聯繫匯率係加深香港貧富懸殊之源，因港元匯率固定，唔准郁，在亞洲金融風暴之時，外圍大幅度貶值，港元跟隨美元成為昂貴貨幣，香港要恢復競爭力嘅話，必須倚賴實際成本之下調，於是工資跌，失業升，資產價格下跌，出現七年不景、通縮之情況，中低下階層大傷元氣。到咗全面復蘇階段，美國出現泡沫，熱錢湧港，刺激本港資產價格急速上升，有樓有股票嘅市民與富豪得益極大，但對大部份家無恒產，冇股票，冇樓在手，揸住存款唔敢投資（或唔識投資）之人，大大吃虧，於是在景氣之時，普通人收入雖然稍為好一啲，但富者越富，收入分佈日益懸殊。聯繫匯率對香港之高堅尼系數嚟講，即使唔係兇手，亦係一個重要幫兇。」講理論，基金Ｆ啱晒，但聯繫匯率係聖牛，唔准碰。以後香港越係興旺，越係低息，堅尼系數一定繼續上升！</p></body></html>