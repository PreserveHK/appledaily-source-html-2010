<html><header><meta charset="utf-8"><title>菲傭一蚊入會被追月費</title></header><body><h1>菲傭一蚊入會被追月費</h1><p>美容、健身會籍大行其道，不時有讀者投訴被誤導游說購買昂貴會籍。有不熟悉香港環境的菲傭被健身中心游說以一元入會後，被追收月費，僱主擔心事件令家庭受牽連及影響傭工情緒，為女傭出頭，大為傷神。</p><p>居於鰂魚涌的歐陽太太新聘的菲傭30歲，去年10月中上任。12月初拆信時發現一封由健身中心寄來的信件，向菲傭追收會費。</p><p>簽一年約每月368元</p><p>歐陽太太說：「我問佢乜事，佢諗咗一陣先記起，話返咗工幾日，去街市買餸時經過栢蕙苑，俾健身中心職員截停，叫佢參加刮卡抽獎遊戲，刮中後職員叫佢即時上公司攞獎，上到去先話佢中咗支沐浴露，再游說佢畀一蚊做會員，叫佢畀身份證同簽咗啲文件。應該係咁入咗會。」<br>歐陽太太表示，信中追收11月中至12月底共一個半月的費用合共539.73元，她致電健身中心查問，獲覆菲傭已簽約使用該公司一年服務，首月免費，之後月費368元。「我問職員，佢確定菲傭從來冇去過中心用過服務，呢個菲傭份人好簡單，喺深井做咗兩年先轉嚟香港區我屋企做，冇乜見過世面，對香港唔熟，唔知有啲咁嘅推銷手法，佢隱約記得職員畀咗一啲資料佢，但冇仔細睇過就扔咗，唔知係咪合約。」<br>由於認為菲傭是在糊裏糊塗下入會，歐陽太太要求健身中心取消合約，惟遭拒絕。「300幾蚊嘅會費對個菲傭嚟講好貴，佢根本冇諗過要入會，又冇用過服務，但係健身中心要求佢畀三個月服務費，先可以取消餘下合約，好唔合理。」</p><p>健身中心稱已解釋</p><p>該健身中心表示，由於涉及該公司與會員之間的爭議，不作詳細討論，惟會員簽署了具有約束力的會員協議書，便須履行有關義務，當事人可聯絡該公司商討滿意方案。健身中心向本報證實該女傭以一元入會，簽約前已向她詳細解釋，簽約後也提供合約給她。<br>檔案編號：1224034</p><p>僱主會意見<br>告誡傭工勿亂參加抽獎</p><p>香港家庭傭工僱主協會主席羅軍典表示，間中也有僱主反映女傭參加投資計劃或傳銷活動虧本，或被追數滋擾，為數不多，而女傭被誤導參加健身會籍則較少聽聞。他認為上述個案事主可報警，由警方調查是否涉及商業行騙。<br>至於女傭利用僱主地址登記，羅軍典認為無可厚非。「女傭喺屋企做嘢，用僱主地址做通訊好正常，但係僱主應該教女傭提高警覺，唔好亂咁參加抽獎同入會，可能會好麻煩，仲要提醒佢哋唔好參與推銷產品等非家傭職務，係違反入境條例。」<br><br>社會服務<br>報料熱線︰29290000<br>社會服務熱線︰29908288<br>蘋果日報慈善基金︰29908688<br>電郵︰mailto:sservice@appledaily.com<br>傳真︰37112468<br>網上捐款︰ http://charity.appledaily.com.hk/donate <br>各類表格︰ http://charity.appledaily.com.hk/forms <br>匿名投訴恕不處理。一經投訴，本報保留刊登權利。</p></body></html>