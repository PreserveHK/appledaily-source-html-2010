<html><header><meta charset="utf-8"><title>中環在線：純官二公子　臭味冇有怕 - 李華華</title></header><body><h1>中環在線：純官二公子　臭味冇有怕 - 李華華</h1><p>新創建（659）上星期搞咗一個考察團，分別安排分析員同記者參觀重慶水廠及污水廠項目，由上任執行董事一職啱啱7個月左右嘅「純官」、鄭家純二公子鄭志明（Brian）帶團。<br>鄭公子唔單止對業務瞭如指掌，而且出入「香味」媲美堆填區嘅污水處理廠時面不改容，佢講笑話，前一日已經帶分析員嚟睇，估唔到第二日仲要陪記者睇多次，惟有當聞唔到「香味」啦。鄭公子行入「香味」重災區嘅污泥處理間仲一支箭咁飆入去，在場記者都不得不寫個服字，事關空氣真係「清新」到不得了。</p><p>股市波動未係入市時機</p><p>除咗對業務提問應對如流，一向投資有道嘅Brian話，??家港股非常波動，暫時未有心水，而且又冇乜配股刁，交投未見暢旺，都係靜待時機先入市咁話。舊年10月Brian就講過，新創建入股光大國際（257）、中科環保（351，現稱亞洲能源）同國際資源（1051），佢話portfolio（投資組合）冇改變。</p></body></html>