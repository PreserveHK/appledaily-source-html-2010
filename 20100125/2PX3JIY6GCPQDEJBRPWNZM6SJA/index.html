<html><header><meta charset="utf-8"><title>中環在線：志雲約飯局劉央請食檸檬 - 李華華</title></header><body><h1>中環在線：志雲約飯局劉央請食檸檬 - 李華華</h1><p>喺TVB，陳志雲呼風喚雨，而且向來伶牙俐齒，估唔到被「女畢菲特」反過嚟請佢食咗一個好大嘅檸檬。<br>上周六渣打理財介紹會，以「志雲茶聚」做壓軸大戲，嘉賓係渣打亞太區經濟師關家明、同埋「牛」氣十足嘅「女畢菲特」劉央。陳志雲對自己嘅普通話幾有自信，一上台就講笑咁話，自己講得比曹仁超不知道好幾多。成個茶敍，不時係咁曹仁超長，曹仁超短，搞得劉央頭昏眼花，一時間仲將坐對面嘅關家明叫咗做「曹先生」。<br>當時場面都幾尷尬，關先生倒幾識趣，當聽唔到，反而陳志雲跳出嚟話：「哎，你對面坐的不是曹先生，是關先生。」劉央當時眉頭一皺，係咁講「對不起」，仲話要請關先生食飯賠罪。</p><p>劉：我沒興趣了解你</p><p>呢個時候，搞開飯局嘅陳總當然不甘寂寞，即刻回應：「我的節目叫『志雲飯局』，你們吃飯的時候，也請我好麼？我不是那麼難了解的一個男人……」佢嘅說話，即刻惹嚟台下觀眾大笑。估唔到劉央答得仲妙：「但是我沒有興趣了解你……」佢即時獲得全場鼓掌。<br>陳志雲都不甘示弱，笑說：「你了解我也可以賺錢嘛，我的公司也是上市公司。」點知劉央喺一片笑聲中回問：「哪間公司啊？」陳總斬釘截鐵咁話：「T、V、B！」
</p><p>叫陳總返大陸做節目</p><p>「哦……」劉央尷尬咗好耐，然後講：「哦……TVB……你要是不播中國的節目，我看也收不到幾個廣告……」此話更引發台下觀眾鼓掌，歡呼聲此起彼落。劉央仲話：「你要是回大陸做節目，我一定投資你！」陳總只好回應：「哇，這個很厲害！」<br>兩位口才咁叻，即席妙問妙答針鋒相對，究竟誰勝誰負？睇台下觀眾嘅鼓掌歡呼，大聲為劉央吶喊，「女畢菲特」先贏一仗！<br>李華華</p></body></html>