<html><header><meta charset="utf-8"><title>紅綠藍+黃　好Fresh</title></header><body><h1>紅綠藍+黃　好Fresh</h1><p>先問一條簡單問題：「乜嘢叫三原色？」就你平日睇慣嘅iDTV，畫面靚到出汁，亦係由RGB三色組成！今次Sharp膽大到破舊習，講緊係月底推出嘅FF1系列，佢採用Quattron四色系統，加入咗黃（Y），唔止比傳統電視色水豐富，試睇百萬葵花，效果仲Fresh到痹！<br><br>記者：陳國輝<br>攝影：梁細權</p><p>花更鮮　金屬更閃</p><p>稍為對電腦有所認識，都無理由唔知咩叫RGB！唔怕煩講多一次，所謂RGB，亦即係由紅（R）、綠（G）、藍（B）三隻色所組成嘅視覺觀感。<br>你又會問，咁同人眼睇嘅世界有乜分別先？根據Sharp解釋，原來RGB只能夠呈現人眼所睇見嘅80%至90%顏色，至於FF1今次加入埋黃色（Y），佢話唔止可覆蓋人眼睇到嘅100%色域，更超出肉眼極限，聽完都咪話唔拍手呀！<br>當然，無比較大家未必Feel到，於是Sharp擺咗新舊兩款iDTV作比較。先講舊式RGB電視，佢呈現嘅黃色花瓣，色澤偏淡，而金屬質感嘅物件例如樂器，睇落亦較啞色；相反，四色顯示嘅花瓣，唔止鮮艷，就連其他色彩亦相對地突出，至於樂器呈現嘅金色，更可謂金光奪目，質感逼近真實。</p><p>Details<br>速睇</p><p>1.簡單長形Remote，無刻意玩TouchScreen等花臣，夠樸實！</p><p>2.屏幕右下角具備基本選台掣，操作以簡單為主。</p><p>3.L形排列嘅輸出及輸入端子，包括有色差、視頻等基本嘢。</p><p>4.Output/Input多到嘔，淨係HDMI已經有4組。</p><p>39mm薄　播HDDivX</p><p>除肉眼睇到嘅分別，FF1仲採用邊種技術？複雜嘅唔講，就以UV2A光配向技術為例，佢能減低漏光問題，令黑色更深，白色更亮麗；再加埋LED背光系統，也令到本來偏暗嘅情況得到改善。<br>至於外觀，FF1提供46"及52"兩款，同樣採用玻璃面設計，各位鍾唔鍾意呢類反光效果就因人而異，但值得留意係厚度只有39mm，可謂夠晒薄；佢提供4組HDMI輸入，仲有一組USB2.0，就算唔接駁Blu-rayPlayer，你一樣可以直插手指硬盤，睇高清HDDivX影片，無形中又幫你慳咗一筆。</p><p>新舊技術比一比<br>整體色澤</p><p>紅、藍、綠色等不同色彩，原來溝入了呢個「Y」元素後，所呈現出來的效果，也會變得更鮮明。</p><p>百萬葵花</p><p>呢一片由黃色組成嘅花花世界，顏色相當鮮艷，對比由舊式RGB呈現嘅效果，後者輸足一條街。</p><p>Profile</p><p>尺寸：52"/46"	<br>背光：LED　<br>體積：1260×811×39mm/1127×734×39mm<br>重量：29.6kg/24.6kg<br>像素：1,980×1,080<br>端子：HDMI×4、色差、光纖、USB2.0、PC</p></body></html>