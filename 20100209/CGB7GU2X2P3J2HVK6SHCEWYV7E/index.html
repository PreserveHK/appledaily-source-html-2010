<html><header><meta charset="utf-8"><title>拆局北京關注華叔政治效應</title></header><body><h1>拆局<br>北京關注華叔政治效應</h1><p>自傳出支聯會主席司徒華患肺癌消息後，有泛民主派中人透露，內地及特區政府均透過「中間人」了解情況，特別是今年是「政治年」，既有五區公投、又有政改諮詢，他們關注華叔的病情會否影響香港政局，特別是會否令今年悼念六四燭光集會人數，較去年的六四事件20周年更多。</p><p>「愛國睇法唔同」</p><p>該泛民中人指出，華叔並不是北京完全否定的政治人物，89年六四事件前，華叔支持香港民主回歸，北京對他仍然持肯定態度，「六四事件前，司徒華一直係北京統戰對象，89年之後，北京雖然完全否定支聯會，但係佢哋入面有啲人仍然認同司徒華係愛國，只係大家睇法唔同，唔係完全否定佢做嘅事。」<br>北京同樣明白，華叔在香港人心目中有着超然地位，其健康狀況將影響香港的民情及政治局勢，「香港好多人唔認同民主黨、公民黨或者社民連，但佢哋唔理乜嘢政治立場，都好尊敬司徒華爭取平反六四咁多年。」故此，華叔的病情隨時成為左右香港政局的一個變數，特別是今年香港尚要處理政改問題，「中間人想知道，萬一華叔病情出現變化，會對香港政局有幾大影響？會唔會好多人又上街？」</p><p>會牽動港人上街</p><p>另一內地中間人關注的是支聯會在「後司徒華」年代的變化，「佢哋好關心萬一華叔唔喺度，市民即時反應會有幾大？支聯會會有乜變化？香港同內地民主運動會唔會有變？」該泛民成員相信華叔病情只會短暫影響政改形勢，他反而相信，華叔患病，今年六四燭光悼念集會人數隨時超越去年的六四事件20周年人數，「好多支持平反六四嘅市民，對華叔有一份特別感情，若果華叔可以控制到病情，如常出席六四遊行和燭光集會，必令更多市民參加，因為大家明白佢身體唔好，想見吓佢，到時參加人數隨時超過舊年20萬人。」本報記者
</p></body></html>