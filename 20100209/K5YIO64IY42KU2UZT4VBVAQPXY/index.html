<html><header><meta charset="utf-8"><title>隔牆有耳：華懋贏官司慰勞員工 - 李八方</title></header><body><h1>隔牆有耳：華懋贏官司慰勞員工 - 李八方</h1><p>龔家打贏官司，一班華懋員工鬆一口氣，唔使再擔心要改姓陳。龔家亦好識做，噚晚喺華懋有份投資嘅荃灣顯達俱樂部大搞慶功宴兼年夜飯，答謝員工幫龔家守業，仲安排咗三部旅遊巴接載百幾人出席。除咗龔仁心夫婦同龔因心夫婦，好多老臣子好似吳崇武都係座上客，全公司未過年已經一片喜慶洋洋。<br>噚晚有份去慶功嘅龔家世交趙世曾同一對仔女齊齊到賀，玩到10點幾先離開。佢話噚晚龔家除咗係同員工團年，仲有安定人心嘅作用，畢竟呢幾年公司經歷咁多風風雨雨，家總算守得雲開見月明。龔家一向節儉，但噚晚都大破慳囊，即場設現金大抽獎，大獎仲有成3,000蚊咁多㖭。</p></body></html>