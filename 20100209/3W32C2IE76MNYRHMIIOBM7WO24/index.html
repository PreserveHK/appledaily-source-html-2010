<html><header><meta charset="utf-8"><title>大學挖角 - 左丁山</title></header><body><h1>大學挖角 - 左丁山</h1><p>奧巴馬推出新預算案，財赤數字以萬億美元計，大到令人麻木，普通人根本數唔到，以美國GDP一年有十三萬億美元計，財赤佔GDP接近10%，高過葡萄牙，之所以仍然未發生賴債危機，皆因美國即是美國，全世界冇人敢挑戰佢。奧巴馬話要凍結大部份國內支出，係咁意慳番幾百億美元，係做姿勢而已，實際上於事無補，但有一樣值得留意嘅係，即使美國周身債，奧巴馬仍然增加教育與科研支出，絕對為美國長遠基本競爭力打算。反觀特區政府受九七亞洲金融風暴打擊後，立即削減大學經費，當政者之視野與奧巴馬有段距離。<br>奧巴馬如果唔係咁做，美國大學就好難維持競爭力，耶魯大學校長近日講及中國大學有資格躋身世界十大，英國政府大削大學撥款極為不智。佢講得有道理呀，一個國家之長期競爭力取決於教育及科研能力，整個歐洲與英國已跌入長期下降軌，將來好難同美國、中國與亞洲爭雄。自金融海嘯之後，中國趁機推出一個「千人計劃」，就係趁歐美裁員減薪之時，去歐美挖一千個華裔專家返回大陸，最初本來係針對華爾街人才嘅，現在已擴大至全方位搶人。<br>呢日中午吃飯時份，碰到多年不見嘅學長教授L，互換名片之後，先知道佢已經係中國科學院院士，為之肅然起敬。要做中科院院士，非常困難，香港人當中科院院士，難上加難，理由大家心照。與教授L傾開人才及科研發展，教授L話中國啲大學爭取「千人計劃」配額，拿到之後就去美國招募優秀華人專家，條件係：（一）薪酬照美國，有增無減；（二）房屋等完全供應晒；（三）科研基金照額撥足；（四）博士級助手數目，你夠膽開，佢夠膽畀。教授L話：「呢啲大學只係省級大學啫噃，開出條件優厚到得人驚，話唔定內地大學遲啲嚟香港挖角，扯走我哋最優秀嘅科研人員！」挖角無錢不行，唔使等內地大學來港搶人，最老牌最有錢嘅香港大學去年已從中大挖走呂大樂，從城大挖走海水環保專家胡紹燊及科大生化專家MariaLung，壯大港大科研力量，其他大學冇咁多資源，好難還以顏色。</p></body></html>