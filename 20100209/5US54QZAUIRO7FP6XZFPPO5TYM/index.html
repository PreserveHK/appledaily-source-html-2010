<html><header><meta charset="utf-8"><title>隔牆有耳：金勞詹公投定去留 - 李八方</title></header><body><h1>隔牆有耳：金勞詹公投定去留 - 李八方</h1><p>詹培忠早前諗住同泛民公投派玩鋪勁，揚言若公民黨同社民連五條友落場參加補選，佢一定奉陪到底。但自從中央出重鎚圍剿公投，金勞詹自然要同建制派企喺同一陣線，狠批呢個唔係「真補選」，所以佢噚日正式宣佈棄選。<br>金勞詹話自佢宣佈有意落場硬撼陳淑莊後，好多業界打畀佢，叫佢唔好同泛民一齊癲。佢噚日仲喺傳媒飯局上，就自己去留搞咗個小型公投，結果有7票贊成、1票反對、3張廢票同6張空白票，金勞詹宣稱會按呢個公投結果，繼續留喺議會。佢又自爆，保安局局長李少光早前帶埋副局長黎棟國同政治助理盧奕基同佢食飯，咁啱金勞詹早前曾經大鬧當局喺反高鐵撥款日護駕不力，唔通呢餐係和頭酒？
</p></body></html>