<html><header><meta charset="utf-8"><title>隔牆有耳：領隊「起義」千人呼應 - 李八方</title></header><body><h1>隔牆有耳：領隊「起義」千人呼應 - 李八方</h1><p>一個旅行團領隊舊年聖誕喺機場輕拍女團友手臂而被指非禮，早前警方通知嗰位領隊佢唔會被起訴，但呢件事引起旅遊業界敵愾同仇，為咗幫業內打工仔發聲爭取公平對待，有人發起成立香港旅業服務專業工作人員協會，歡迎所有旅遊業前線人員加入，至今已有逾千人表示有興趣參加。</p><p>最快今個月成立協會</p><p>有份籌組協會嘅阿Dee同八方講，已聯同幾名熱心旅遊業人士申請社團註冊，順利嘅話今個月就可正式成立，待辦妥手續，就會招收會員。呢個協會因上述事件促成，不過阿Dee強調協會宗旨唔係同顧客或旅行社搞對抗，相反希望提供一個平台，畀三方面平等溝通，「旅遊業係服務性行業，我哋一定會尊重顧客。」<br>現時旅遊業已有商會同工會組織，但阿Dee認為兩者未能充份代表前線從業員發聲，因此同幾個熱心人籌組協會，希望吸納旅行社、航空公司、酒店、旅巴等旅遊業相關前線人員加入，除咗照顧飯碗，亦希望回饋社會，日後或者義務帶弱勢社群旅行團都唔定。</p></body></html>