<html><header><meta charset="utf-8"><title>有死海唔使Jackeline　爛泥撻上事業線</title></header><body><h1>有死海唔使Jackeline　爛泥撻上事業線</h1><p>細細個睇人喺死海浮浮吓兼睇報紙咁招積，懷疑其實死海水淺屎忽着地。不過，心底還是渴望一試。今天我終於達成童年心願，衝落死海，手不爬腳不撐，真係浮起！仲身先士卒試埋死海到底有幾鹹，伸脷直插入水……頂！<br><br>記者、攝影：曾冠輝<br>鳴謝：RoyalJordanianAirlines</p><p>死海分左右</p><p>說起死海人人都話：「咦，你去完以色列咩？」「唔係，去完佐敦之嘛！」我知好爛……死海其實被掰開兩邊，左邊以色列，右邊約旦，我去的是後者。車從阿喀巴開往死海，還未見絲毫水迹，導遊急急叫醒我哋：「睇睇前面個牌，由呢度開始就belowsealevel啦」，查實死海唔係海，而是湖，湖水有入無出，約旦河水流入後唔係等運到，而係等蒸發。強烈日照下蒸發量遠比流入量高，水位不斷下降，因此死海湖面在海拔負400多米，是世上露出的陸地最低位。可知死海盛夏熱到黐線，空氣直逼50℃！<br>死海看的是「奇」景。走過辣腳的「沙灘」直奔入「海」，果然想沉都難，放軟手腳自然浮起，水底彷彿有道力推你上水面，好似識飛，莫說睇報紙，我估鋤大D都得！如此浮，皆因「死」水比海水鹹8倍有多，導遊警告：「切勿讓口及眼睛接觸海水！」記者好奇與愛犯禁的天性下，唔信邪，伸長條脷直插入水，鹹到苦不足以形容，味蕾傳來是化學品般的味道，繼而舌頭像遇上有氣漱口水似的，不斷被攻擊，鹹到痲痹。我的好奇也到此為止，全程把頭保持在水面上，眼睛，要陪伴我嘅一生！</p><p>紅海救死海</p><p>由於蒸發率遠高於約旦河的水流，死海水位現時以每年1米的速度下降。眼見死海將死，約旦政府忍唔住出手，去年實行以紅海救死海，先將紅海海水化淡，經處理後變成的淡水作為國家日用水，剩餘的鹹水則注入死海。方法似乎能暫時為死海吊吊鹽水，但此做法對其他生態的影響仍在考察之中。</p><p>有死海泥無暗瘡</p><p>死海出名浮，更出名爛，我指爛泥！死海泥含豐富礦物質與維他命，能促進皮膚新陳代謝，有顯著抗皺功效；亦有殺菌及深層清潔皮膚之用，對暗瘡很見效。好彩嘅話你浮緊時可一腳踩落湖底，撈一把海泥塗上臉。撈不到者，岸邊都有個盤滿滿海泥任你塗，男人老狗當然亦可唔執輸塗個全黑。不過男士們應該更喜歡做旁觀者，眼見一個比堅尼少女從水裏跑上來，在盤中撈起一把泥，先在臉上畫兩行，然後是頸、兩肩，手臂也抹了兩把，最後，一大把撻在胸前事業線，左右搓了搓，搽得蕩漾，稀泥裏仍透露膚色。看得目瞪吞了吞口水，奇怪約旦開放到這個程度吞吐道：「你是約旦人嗎？」「不，我來自黎巴嫩！」心裏立時有到黎巴嫩的衝動。香港女士慣於着tee落水又點會當眾塗泥呢？如此大可到岸邊商店，掃齊各式海底泥產品，返屋企搽個夠。</p><p>浮遊要識揀碼頭</p><p>有無諗過於死海浮完水搓過泥後，去邊度冲身？死海邊上其實有一個公共泳灘，不過更多是岸邊酒店獨霸的私人泳灘，入住即可免費落死海任浮兼有冲身設施，最好係可立即返房洗白白兼休息。我們當天到訪死海邊的Movenpick，未落海已被大泳池吸引，心諗游完「死」水浸淡水都幾過癮，加上酒店設計成泥黃屋子，十足中東古城，是死海邊上住宿的一個最好選擇！</p><p>a.MovenpickResort&amp;SpaDeadSea<br>房價：每晚$1,088起<br>網址： http://www.moevenpick-hotels.com </p><p><br>深山溫泉瀑布</p><p>雖說在死海唔游都浮，但40幾度烈日下，行兩步都覺攰，在死海逗留半小時已想返酒店唞！沒有選擇下榻死海邊的酒店，因為得悉遠少少，山谷裏有一家SixSenses，酒店是泥黃的中東式建築，與周邊混為一體，房間寬敞不用多說，招牌spacentre竟設有溫泉瀑布，在水簾下泡湯相信極過癮。到訪幾天看盡泥黃沙漠景象，沒想過這裏竟能種出葡萄，還能釀酒，酒店餐廳的新加坡大廚為我們預備了連日來最好吃的晚餐，還配了約旦紅白二酒，兩者都果味豐富，偏甜，酷熱下此酒很醒胃！</p><p>b.EvasonMa'InHotSprings&amp;SixSensesSpa<br>房價：每晚$1,170起<br>網址： http://www.sixsenses.com </p><p><br>BeautyMud</p><p>溫馨提示：夏天死海非常酷熱，「沙灘」曬得灼熱足可煎熟肉扒，切忌赤腳！
</p><p>TravelMemo
</p><p>特區護照免簽證，BNO可落地簽證，約旦領事館：25240085<br><br>皇家約旦航空經曼谷飛安曼來回機票價錢$4,800起，查詢：28041203<br><br>1JordanDinar約兌10.99港元（文中價錢已折算為港元）<br><br>220V，兩圓腳及三扁腳插座
</p><p>約旦　死海<br><br>下周天晴，22-33℃</p></body></html>