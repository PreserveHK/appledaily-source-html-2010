<html><header><meta charset="utf-8"><title>世盃動物園：金童出山救國　巴治奧育成意軍</title></header><body><h1>世盃動物園：金童出山救國　巴治奧育成意軍</h1><p>巴治奧出山！係咪聽見都覺得興奮先？雖然所講嘅係佢準備做意大利足總技術小組嘅阿頭，只係發掘同埋培育有潛質嘅年輕球員，並唔係落場踢；但有呢位重量級嘅昔日「金童」救亡，玩「育成足球」意大利版，球迷係咪突然間對意大利足球嘅未來、藍軍嘅前途多一份憧憬？</p><p>專責培養潛質球員</p><p>意大利喺今屆決賽周衰到貼地，對於由柏蘭迪利取代納比執教，目標自然直指2012歐國盃同2014世盃啦！相信球迷一方面相信佢會帶嚟新氣象，另一方面又怕佢國際賽領軍經驗唔夠；家陣巴治奧將會為足總技術小組培養有潛質嘅球員，同柏蘭迪利應該合作無間，肯定幫到手。<br>就當巴治奧完全唔識教波，搵佢指點吓啲後輩一招半式，班o靚仔都肯定受用無窮啦！數到意大利近年嘅後起之秀，波迷大概隨即諗到蒙杜利禾同馬治斯奧；其實佢兩個正式上位嘅時候已經唔年輕，希望經舊「金童」點石成金，多啲後生仔早啲上位啦！<br>呢單消息查實未落實，但意大利傳媒就講到言之鑿鑿，全因巴治奧出山早有先兆；話就話呢個虔誠佛教徒近年畀人感覺係深居簡出，其實不時出席公益活動，而年前出嘅自傳亦透露佢唔排除出山教波。好啦，去屆歐聯巴塞隆拿大勝阿仙奴後，巴治奧係魯營座上客，賽後更獲巴塞教練哥迪奧拿邀請到更衣室同球員對話。</p><p>英格蘭玩全意化</p><p>據講，哥迪奧拿一直想邀請呢位布雷西亞舊隊友出山做佢助教，而巴治奧亦曾考慮過一陣；所以，傳佢好快為意大利足總工作，姣婆守唔到寡，有幾出奇？<br>唔只巴治奧，好似話曾經同佢喺國家隊共事嘅泰索迪、辛格一樣搶手。話說英格蘭國家隊領隊卡比路，失意於今屆世盃決賽周後，決心「全意化」，想搵泰索迪、辛格做助手，取代皮亞斯同基文斯。啱嘅，卡比路冇得再衰，要博，搵番自己友都正路嘅。</p></body></html>