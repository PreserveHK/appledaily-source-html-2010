<html><header><meta charset="utf-8"><title>代Cult１：80後胸談：露一線雙份錢</title></header><body><h1>代Cult１：<br>80後胸談：露一線雙份錢</h1><p>香港人就是這樣，鬧歸鬧，但書照睇新聞照煲。你鍾意o靚模，定鍾意Normal？答案呼之欲出，否則不會每年甘願拋露事業線的o靚模越來越多。成功，近年對於肯博肯露的女仔來講好像特別容易，百果園E神DadaChan（陳靜）、浸大E神Carol（楊梓瑤）係好例子。為乜？供求問題而已。<br><br>記者：葉雪芯<br>攝影：陳盛臣</p><p>百果園E神：唔露無Job做<br></p><p>今年書展禁止o靚模搞簽名會活動，最無辜便是百果園E神陳靜（DadaChan）：「顧問團都無睇過我哋本書，裏面嘅性感相少之又少，Bikini都係得幾張，都係着有好多布嘅衫。不過後來我哋搵到商場肯借地方俾我哋搞簽名會，所以我唔入書展都無所謂。其實我都讚成禁止o靚模入書展，因為我都覺得有某部份o靚模實在太肉酸又無底線。」Dada的彈出，全靠《蘋果日報》娛樂版的一輯泳裝訪問，說過份性感又未算，全因為當事人身材在視覺上實在太震撼累事。事實上，在這輯訪問前，Dada只是穿過兩次泳裝工作，而且是年多前的事，至於為何突然肯博肯露，不外乎因為錢：「我拍完『百果園』廣告之後，暫時唔可以拍性感比堅尼相，所以隔咗一年左右都唔可以接性感工作。但亦因為咁，突然少咗好多Job。我身邊有好多Model朋友只要肯露，真係多好多Job，見到人哋進步，自己唔郁就等於退步，所以，博呢鋪！我好清楚自己有乜本錢，市場又有呢個需求，我大個女，唔想再局限自己。今次，算是博到最盡了！」錢，有搵多了嗎？「有，多了一倍。我想買樓畀屋企人住。」<br>明言「今鋪一定要得」的Dada，強調她與其他o靚模定位不同，雖然行性感，但亦有底線：「我一定唔會影內衣，有些Pose我係唔會做嘅，就算唔露點，就咁搵張床單遮住三點喺張床度典來典去我都唔得。因為我唔係為搵快錢，我有目標，最想做到一個成功的性感Icon！其實想拍戲表現自己的演技，條路仲要行好耐。」<br></p><p>幕後人：性感就有人記得</p><p>施念慈作為Dada陳靜的經理人，直言簽了陳靜之後就開始着她行性感：「我簽佢係想Promote佢，令佢有曝光率、有知名度。其實雙方都好明白賣點是甚麼，影得Sexy，自然吸引到人注意，起碼大家叫得出陳靜呢個名。」Dada跑出，很大部份要歸功施念慈，事關所有曝光皆由訪問做起：「趁夏天我幫佢接咗好多訪問，雜誌Cover、報紙娛樂版等等。訪問方面我都揀得好小心，例如十次訪問要着Bikini，我只接四、五個，唔想次次露咁多。我想男仔鍾意佢，女仔都鍾意佢，咁娛樂圈條路先可以走得長久。」</p><p>1.與陳柏宇合作的百果園廣告，令Dada打響了名堂，當時形象十分清純，但亦因為廣告要保持這個形象，令她收入和工作量大幅減少，以至今日盡地一煲大晒身材搶回人氣。</p><p>2.Dada說，現在大家都叫佢「百果園E神」，其實她頗喜歡這個名字，因為證明多人記得她的廣告。但她澄清，自己根本無ECup，只有DCup，可能傳媒想誇張一點，或者與其他人比較，先將她的Cup數激增。
</p><p>3.今次推出的寫真集《FirstImpression》無Sponsor，完全是經理人施念慈自資出錢為煲旗下o靚模人氣，走的是唯美路線，絕少性感相。<br>4.自從不吝嗇事業線後，Dada的事業的確順風順水了不少，商場Show接個不停。
</p><p>4.自從不吝嗇事業線後，Dada的事業的確順風順水了不少，商場Show接個不停。</p><p>5.Dada告誡各位想入行的女仔，讀書好重要。她自言讀唔成書，所以早入行，如果還在求學期，就盡量不要裸露，尤其忌掛着學校名。
</p><p>6.《蘋果日報》這輯泳裝專訪，是Dada的事業曙光，令她的人氣即時暴升。但拍照時其實十分驚慌，因為當時肥了很多，怕照片出來的感覺似肉彈。</p><p>浸大E神：絕緣天橋想突圍</p><p>香港女仔好醒目，個個都知自己賣點。一擊即中的，又何止一個？由美少女廚神引到鄭中基眼定定、到家背住「浸大E神」一名的Carol（楊梓瑤）正是其中一個：「我當然知道自己的SellingPoint。其實我着衫不嬲都好密實，只係大家總係鍾意將焦點放喺我個胸度。我身材唔夠高，永遠無可能行天橋，要搵辦法突圍。行性感，其實想吸引人注意，咁就多一個機會俾人留意到你。」女仔人家，要過性感這一關，不是易事，她說：「我有擔心過有驚過，當初決定要露事業線，都消化了好一陣子。外面的抨擊聽得多，起初會嬲會介意，唔明白點解外界唔可以睇嘢正面一點。不過家都消化晒，唔會再理。」<br>由動漫節GameGirl做起，Carol當時一直都只係本住搵外快的心理，直至現在，幾乎半隻腳踏入娛樂圈，想法依舊：「就算有幾多Job都好，讀書始終係我嘅人生重點。家所有的工作都只係暑期工，我梗知道做Model做唔到一世，暴露都唔可以露到老，所以讀書係為自己的人生買保險。」
</p><p>經理人：市場有買有賣</p><p>Carol所屬的StarzPeople，一直被行內視為正統模特兒公司，以往連泳衣相都唔多讓旗下Model接，到今日突然博到盡推Carol影噴血寫真，經理人小津說，只因市場有買有賣：「人人都做，我哋唔做就係自己蝕底。」她續說，「StarzPeople係最早推出o靚模嘅公司，以前BoBo、JaniceMan、Niki都係我哋公司出嚟嘅。只不過以前無寫真書展呢個平台，家算係多一個途徑俾佢哋跑出嚟。不過我哋都有底線，就係唔露點！事關內衣、泳裝相都係Fashion之一，影得靚有美感，我哋就係抱住專業Model嘅態度嚟工作。」</p><p>7.Carol的寫真，人如其名，《Huge》，大胸深溝樣樣有齊，噴血度與當年Chrissie推出的寫真有得揮，食蘋果、陽光沙灘滑浪板等，十分有Chrissie的影子。她直言，部份Pose，是睇鹹書學返嚟的。</p><p>8.雖說不怕行性感路線，但Carol亦有擔心過定型問題，現在多數搵佢拍攝的都是泳裝，或者是指定要露事業線。</p><p>9.Carol認為行性感的確令她更易得到知名度，亦是引人注意的一個捷徑，出道不久，已經有得上獎門人玩遊戲。
</p><p>10.有辣有唔辣，成名代價就是被狗仔隊跟，Carol開初十萬分唔習慣，更曾經感到唔開心。</p><p>11.Carol完全不介意影內衣照，她更視之為專業模特兒工作。</p><p>12.這個夏天，Carol說接拍了不少泳衣Job，只要影得靚統統都無問題，她對自己的身材信心滿滿。
</p><p>2010書展寫真排隊</p></body></html>