<html><header><meta charset="utf-8"><title>二手混能Estima　少咪價硬</title></header><body><h1>二手混能Estima　少咪價硬</h1><p>人人都講環保，買二手車都算支持環保，若想出多一分力，混能車係唔錯嘅選擇，不過混能車結構同一般燃油車唔同，用番揀二手車本通書揀車，就未必得。今次教大家揀二手混能車之道外，仲介紹架咪數極少保養企理嘅二手車，加上其車價夠硬夠挺，聽落買二手都幾吸引！<br><br>記者：趙慧敏<br>攝影：林栢鈞<br>Model：Sadelle@Zmodel</p><p>二手市場未見多</p><p>喺呢兩三年，市面上開始有混能車的出現，但喺二手市場，此類車嘅選擇未算多，不過隨住混能車逐漸普及，其未來嘅二手車款將有增無減，家做定功課，了解多啲混能車，應該都係時候。大昌行易手車中心經理楊永康（Lawrence）說，「混能車只係發展咗幾年，到呢年先有多啲款揀，不過暫時呢啲貨仍未放出二手市場，所以車主可能較難搵到啱心水嘅混能二手車。」如果剔除呢個問題，Lawrence對混能車是讚不絕口的。
</p><p>混能車買得過<br>1.抗跌力強</p><p>雖則話混能車車價較燃油車高，但由於較慳油，加上現時市場上嘅混能車都係得幾年車齡，尚屬新車，耗油量唔會有太大增加，車價上相對企得較硬。</p><p>2.維修有保證</p><p>家一般車房仲未追到混能車嘅維修技術，啲車大部份都要返原廠維修保養，性能都有保證。
</p><p>3.咪數無得改</p><p>買二手車最怕俾人改咪數，混能車話明要返原廠維修，咪數一定keep住，喺原廠查一查，乜都知道晒！</p><p>4.機件較乾淨</p><p>由於用電、油混合，引擎及車內機件一般較純電油乾淨，就算行駛一段頗長時間，仍可維持高效能。</p><p>揀車秘訣<br>1.檢查電池性能</p><p>混能車嘅電池一般壽命只有3至5年，屬容易損耗嘅組件。以往，更換一組電池耗費4至5萬，隨着發展成熟，價格可降至1至2萬元。買二手車時，不妨先測試電池性能，免得買入後又要花錢更換。</p><p>2.咪數勿過十萬</p><p>高咪數除了令機件損耗嚴重外，機件老化亦會直接增加耗油量，買入時要計清楚數，否則慳唔到油費就喊都無謂。</p><p>混能車精選</p><p>教咗咁多買車貼士，係時候介紹二手市場上較為普及嘅混能車，當中以Toyota的選擇較多，各位不妨細心研究。</p><p>慳油之選　07Estima</p><p>呢架Hybrid版Estima，雖然係07年出廠，不過一直喺日本得個擺字，今年先到港，咪數少到同新車差唔多，最緊要係車身內外一樣靚仔，車櫳以黃色真皮料配格仔車線，豪氣到極。呢架車可以坐足七個人，摺叠第三排座椅後，可營造大型尾廂，而且每公里油費只係$0.9，載住親朋戚友遊山玩水都唔肉赤。</p><p>ToyotaEstimaHybrid</p><p>出廠日期：2007年<br>手數：0手<br>行車里數：945km<br>引擎：2,362cc<br>易手價：$399,000<br>查詢：23330747（富利堡）</p><p>最多擁躉　06Prius</p><p>Prius係本港最大路的混能車車款，雖屬06年出廠，論性能及車身都十分企理，屏幕上顯示燃油與電力動力情況，駕駛者對車輛行駛狀況，一目了然。</p><p>ToyotaPrius</p><p>出廠日期：2006年<br>手數：0手<br>行車里數：50,651km<br>引擎：1,497cc<br>易手價：$128,000<br>查詢：22621118（大昌行易手車中心）</p></body></html>