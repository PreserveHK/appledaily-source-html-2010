<html><header><meta charset="utf-8"><title>夠Car事：JaguarXJ5.0V8S/CLWBSupersport　黑豹操Fit從天降</title></header><body><h1>夠Car事：<br>JaguarXJ5.0V8S/CLWBSupersport　黑豹操Fit從天降</h1><p>Jaguar新車發佈會，實在帶畀我好多難忘「第一次」。第一次踏足英國領事館、第一次去記招俾人搜身、第一次近距離睥實熊黛林……今次破天荒獲英國領事館讓出空中花園，再將架XJ由高空吊入去搞記招，呢架大改款兼操Fit晒嘅黑豹，絕對攞晒飛！<br><br>記者：徐影龍<br>攝影：楊錦文<br>Model：Roxanne</p><p>高清虛擬錶板</p><p>Jaguar英式「貴」氣，唔係齋指車價，內櫳豪華設備亦從來未令人失望過。早兩個月廣州車展已跟XJ接觸過，不過太多國內同胞爭相試坐，左摸右搞個內櫳，令當日邂逅毫不浪漫。今次代理安排記者會後畀我靜靜試慢慢嘆，先真真正正感受到XJ喺豪華設備同科技上嘅突破。<br>車廂用大量高級真皮鋪設，雖跟傳統襯以少量木紋飾板，但全部綑以鍍銀飾邊，連幾個冷氣風口都用上銀框，保留傳統優雅感之餘，亦更Sporty及年輕。中控台8"TouchScreen具有雙畫面顯示技術，前方乘客同司機大可各取所需，較特別係軚盤後方嘅虛擬錶板，12.3"夠高清，顯示速度、油缸等基本資訊，仲可因應情形而改變，如轉SportMode、SpeedLimited、車門未關妥、即時耗油量等，呢類虛擬錶板好有機會變成未來高級車系標準配備。</p><p>英領事館搞記招</p><p>英國駐香港領事館今次為積架大開方便之門，將其空中花園改裝成戶內場所作發佈會，事前仲要將架XJ裝入貨櫃、從高空吊入花園平台，勞師動眾兼搞足一個禮拜，絕對係香港積架2010年首場重頭戲。<br>首次踏足英國領事館，搜身、過金屬探測器早有心理準備，無所謂，沿路直上空中花園，見到好多典雅英式佈置，到達由空中花園搭建而成嘅發佈會，人山人海逼到幾乎唞唔到氣，原來兩大TopModel熊黛林同AnaR.到場齊撐積架，我唔理城嫂條晚裝裙有幾低胸、身上戴住過千萬Graff珠寶，我目的係架XJ，幾熱幾逼我都要搏命捐埋去。</p><p>大車鍊贏細車</p><p>搞到咁大陣仗，皆因Jaguar呢架全新XJ都幾革命性，尤其車身外形，可算將Jaguar大變身，唔再係大家見慣見熟嘅線條。如車頭骨位由「內V」改成直線，令頭冚鼓起，帶出強而有力感覺。兩側頭燈拉長兼微戚，襯埋加大咗嘅鬼面罩同下方氣壩，極有獵豹出動意味。最重要係車頂變得更低矮、再斜傾回車尾，相當之流線，整體頗有收身減磅之效。<br>收完身，XJ操得更Fit，到港3款型號均配置最新5.0LV8引擎，最低入場費近130萬，已畀到你385匹野獸動力，最勁嗰級Supersport，更配備Supercharger機械增壓，跟同門超跑XKR一樣，馬力達到510匹，積架出名鋼水好兼車身重，近2噸居然0-100km/h仲可以做到4.9秒，鍊贏唔少的骰跑車，黑豹今番操Fit重臨，火氣實在夠晒猛。</p><p>三版本XJ五月到港</p><p>XJ為Jaguar最新四門旗艦級車系，英國、歐美等國家同香港都開始接受預訂，據香港代理所講，最快5月就有現貨到港。除咗入門嘅Luxury同柴油版唔會嚟香港之外，其他三款型號分別為PremiumLuxury、Portfolio同Supersport，前兩者均採用同一副5.0LV8偈，只係部份設備如頭燈、後排茶几等有別。至於第三款則為最頂級版，有最多豪華設備，兼且引擎配上Supercharger。</p><p>三版本車價：</p><p>PremiumLuxury	$1,298,000<br>Portfolio	$1,460,000<br>Supersport	$2,098,000</p><p>規格</p><p>引擎：5,000ccV8＋Supercharger<br>馬力：510bhp/6,000-6,500rpm<br>扭力：625Nm/2,500-5,500rpm<br>傳動：ZF6速自動波<br>0-100km/h：4.9秒<br>查詢：JaguarHK（25200989）</p></body></html>