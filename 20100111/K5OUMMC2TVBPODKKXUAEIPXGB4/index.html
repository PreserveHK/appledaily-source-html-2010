<html><header><meta charset="utf-8"><title>敏妮Talk：買樓收租 - 溫敏妮</title></header><body><h1>敏妮Talk：買樓收租 - 溫敏妮</h1><p>上次提及敏妮嘅公關朋友，婚後想買樓，不過，樓價升得太快，佢負擔唔起買心儀嘅樓盤，所以同老公計劃，買另一個負擔得起嘅物業，用租金供樓，喺收租期間努力儲錢，等樓價再升時沽出收租物業，加上期間嘅儲蓄，希望最終買到心儀嘅樓。<br>呢個方法是否化算，視乎家陣用嚟買收租物業嘅資金，有冇其他回報更高嘅投資渠道，因為業主買樓後，仲有唔少支出，好似差餉、地租、管理費等。<br>不過，公關朋友志在「上車」，對敏妮嘅提醒都唔係好理會。不過公關朋友聽人講，好難搵到好租客，驚遇上租霸，問敏妮有冇辦法避免？</p><p>管業收租服務夠稱心</p><p>敏妮auntie喺尖沙嘴有幾個物業收租，由於用慣某個地產代理，所以搵租客同收租事宜，都係搵嗰位信得過嘅地產代理搞掂。由於auntie自己都係住尖沙嘴，對放租單位情況好清楚，所以一直冇遇到太大租務問題。其實好多「陀地」地產代理，都有提供管業收租服務，佢哋嘅優勢係熟悉嗰一區嘅情況，交託畀佢哋放租，業主會較安心。<br>其實有啲大型地產代理，甚至銀行都有提供管業收租服務，某銀行嘅管業收租服務費，以月租嘅某個百分比計算，好似萬五蚊或以下收5.5%，月租5.5萬蚊以上就收3%。<br>銀行有專業團隊負責招租、收租，甚至幫業主處理雜費、維修等瑣事，同「陀地」比較，銀行形象比較專業，而且各區都有分行，涉獵的範圍亦較廣。<br>溫敏妮<br></p></body></html>