<html><header><meta charset="utf-8"><title>買馬去也 - 左丁山</title></header><body><h1>買馬去也 - 左丁山</h1><p>經不起馬主N再三游說，馬主H卒之暫時放下手頭工夫，跟馬主N與十幾位馬主一齊去澳洲昆士蘭省黃金海岸參加神奇百萬MagicMillions拍賣會。拍賣會由一月六日星期三至一月十日星期日一連五日舉行，有九百一十隻周歲馬（yearling）待售。據當地報章（TheGoldCoastBulletin）講，「神奇百萬」拍賣會每年一月初一個星期之內，為昆士蘭省帶來五千二百萬澳元收益，係省內一項極重要之經濟活動，因全世界各地馬主與家人都在呢段時候來到黃金海岸，帶旺當地旅遊及零售業，故此昆士蘭政府十分重視，今年QIC（QueenslandInvestmentCorp）特別透過香港辦事處與香港馬主協會聯絡，熱情招待香港馬主團，由昆士蘭省貿易專員StephenBredhauer接見，招待參觀昆士蘭省議會大樓，又有QIC在馬主入住之ConradJupiters酒店內之中餐廳采蝶軒（Zen）設晚宴招待，昆士蘭省議會議長JohnMickel議員伉儷出席，熱情到極。<br>節目多多，唔講住。由香港去昆士蘭，坐晚上澳航直飛布里斯班，馬主H雖然事先已由旅行社辦妥簽證，但check-in時，澳航職員話簽證資料雖然無誤，但電腦指示唔畀馬主H上機，當堂為之愕然，唔通辛苦安排一場，就此打道回府，取消假期？澳航職員話立即同澳洲政府查清楚，請馬主H去飲杯茶先，行李就暫不付運。既然如此，馬主H既來之則安之，大半個鐘頭之後，先至行返澳航櫃台，哦，乜都掂晒，可以取得登機證囉喎，究竟發生乜嘢事呢？澳航職員話乜都唔知，佢哋唔清楚。於是急急入閘，誰知個個入晒之後，馬主H在e通道，按手指公六次，仍然唔掂，電腦話手指模與身份證不符喎，撞鬼，要勞動移民局職員用人手檢查，唔夠二十秒就揮手叫佢行人。乜出門咁多阻滯o架，唔通天公暗示馬主H應該留港消費？卒之十點幾上到飛機，馬主H倒頭便睡，模模糊糊醒番之時，空中小姐已經準備早餐，一吃之下，認真難入口，不吃也罷。下機後，過入境關卡還算容易，但澳洲嚴禁任何人士攜帶花草農產品入境，檢查極繁瑣，悶死人也。
</p></body></html>