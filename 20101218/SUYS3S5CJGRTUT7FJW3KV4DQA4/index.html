<html><header><meta charset="utf-8"><title>五個月大孖女吸乾媽咪黎姿斷奶減肥弗到漏</title></header><body><h1>五個月大孖女吸乾媽咪<br>黎姿斷奶減肥弗到漏</h1><p>黎姿今年7月誕下孖女家蔚和家鎂後，為BB健康着想親餵人奶，並為求有足夠奶水餵BB而沒有實行收身大計。不過，隨着孖B漸長，黎姿的奶水已不夠兩個大食B女享用，所以月前已停餵人奶改餵奶粉，並積極進行收身大計，結果個多月已成功減去10多磅。前日，黎姿fit爆現身銅鑼灣，雖然因天氣太冷她由頭到腳包到冚，但面形已由圓碌碌變回尖尖瘦面，省返靚愛美神的招牌。</p><p>現年39歲的黎姿去年與富商馬廷強結婚後積極造人，結果今年7月打孖上產下孖女，大孖叫家蔚，細孖叫家鎂，其中細孖出世時因為只得3磅幾而要繼續留院瞓氧氣箱，直至9月細孖體重已回升至逾5磅後，黎姿才接乖女出院，一家四口樂團圓。</p><p>恢復工作現身銅鑼灣</p><p>為B女健康着想，黎姿產後全力餵人奶，並為有足夠奶水餵B女而放棄收身大計。今年9月底本報記者見到黎姿偕老公馬廷強到中環開餐時，面部仍脹卜卜。不過，事隔個多月，黎姿已成功收身。<br>前日下午4時半，黎姿乘坐白色七人車離開地利根德里蘭心閣寓所後，直駛往胞弟黎嬰位於銅鑼灣金朝陽中心的Cosmax+美容中心上班。束起馬尾，一身黑衣及挽住Hermèsbirkin手袋的黎姿，雖然因為天氣寒冷而穿上大褸包到冚，但月前面部脹卜卜的她，包包面已經消失，回復昔日尖尖瘦面。黎姿與女助手落車後邊行邊有講有笑，並因為天氣寒冷而不時用手按住領口位置，當她發現記者時，仍笑笑口心情甚佳，但未有停下來接受訪問，直往美容中心。數分鐘後，黎姿女助手忽然折返上前問記者身份，然後女助手點頭微笑後離開。</p><p>調節飲食減重逾10磅</p><p>據知，黎姿雖然堅持餵人奶，但一人餵孖B難免不夠奶水，不時要加餵奶粉，由於孖B越來越大食，黎姿實在難以應付，所以按醫生吩咐餵夠3個月人奶後，已安排孖B轉食奶粉。由於不用再餵人奶，黎姿立即展開其收身行動。不過，黎姿並非到纖體中心收身，而是調節飲食和做運動，結果短短個多月已成功減去10多磅。<br>上月黎姿父親黎柱出席江門活動時，曾透露大孫女家蔚重12磅，細孫女家鎂則重9磅，相信事隔一個月，黎姿一對孖B定增磅不少。至於08年因照顧車禍受傷胞弟而退出娛樂圈的黎姿，因要助胞弟黎嬰打理生意及照顧孖女，無意復出演藝工作，而她誕下孖女後，將繼續努力造人，希望為丈夫馬廷強再添一子繼香燈。<br>此外，月前有報道指細孖因為體質及抵抗力較弱，黎姿為怕細孖受細菌感染，所以一直高度戒備，不敢帶細孖出街，甚至有傳她謝絕友人探訪。至於月前黎姿本計劃在中環四季酒店為孖女舉行百日宴，但最後也為安全計而取消。<br>採訪、攝影：楊浩賢、羅德光</p></body></html>