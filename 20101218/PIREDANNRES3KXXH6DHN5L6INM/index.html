<html><header><meta charset="utf-8"><title>黃金視窗：少年食神、高海寧嗒出火</title></header><body><h1>黃金視窗：少年食神、高海寧嗒出火</h1><p>少年食神林澄光，體重240磅，其貌不揚，左睇右睇都係普通肥仔一個，偏偏他食到紅，主持無綫節目《為食一條街》獲高登女神高海寧、姚子羚和呂慧儀輪流相伴，日日秀色可餐，節目收視口碑雙贏，還要傳他媾掂34D高海寧。電車男很想要吧。<br>高海寧爆肥仔有風度又體貼，她不吃的，肥仔頂，連高媽媽都覺得女兒一見肥仔零舍冧。肥仔就欣賞高海寧儍氣可愛有樣有body，又肯陪他堅擦美食；從她包餃子皮的手勢中，更開發她有做好老婆的賢淑一面。雙「神」情尋色香味有冇下文，你話呢？　撰文：朱倬誼</p><p>林峯因為靚仔而很紅，其實不入靚人之列的也可以很紅，例如蘇施黃，又例如最近熱爆網的少年食神林澄光（Michael）。這位乳名大B的36歲肥仔當然不少年，只是相比食神梁文韜，論年紀論食齡，他便算少年。少年食神今期咁爆，源自主持無綫節目《為食一條街》，戴AP名錶、坐古董車的他獲高海寧、呂慧儀和姚子羚三美陪伴走勻全港推介平民美食。香車美人你未必有，但食得經濟你一定得，令電車男羨慕又妒忌的少年食神，恍如人肉米芝蓮，加上近日是非多萬箭穿心，被指坤高海寧完唱，又呃老友錢，難怪話題性十足。</p><p>高海寧讚紳士風度</p><p>《為食》剛播完，但仍令人回味。捐窿捐罅搵美食的肥仔，以伶俐口齒配生動無比的形容詞將美食及好味程度立體化，高海寧吃得投入，哪怕大食鯨吞樣示人。你肯介紹我肯食，兩隻筷子敲得響，於是男的肥了12磅，女的肥8磅，今個聖誕節滿24歲的高海寧和240磅的肥仔傳緋聞，連肥仔也說，行街都被人八卦他是否和高海寧拍拖。<br>有人唔抵得肥仔有美相陪，肥仔就哈哈笑：「我做緊全香港男士最夢想嘅嘢，食餐飯全枱美女同我一齊食吖嘛。其實我哋本身都係飯腳，我冇想入非非，大家唔同圈子又坐得埋，都係因為食好嘢先做到朋友。我同高Ling（高海寧）係做電台節目識嘅，傾偈時覺得佢幾好笑幾過癮，見咗兩次就做咗拍檔。我哋做節目日日食，高Ling要放棄美好身段豁出去一齊食，我好鍾意佢做嘢嘅態度，好認真。」<br>高海寧從肥仔身上學識食是必然，「對食腌尖咗，另外係朋友約我食飯，以前係佢哋安排，家唔係啦，『你食咁多間餐廳，去邊度食呢？』又會打嚟問我呢區有邊度好食。」其實她一講肥仔笑不停，還讚他：「佢好gentleman，例如有次我去西貢拍嘢，唔係好識路，佢特登兜我；我唔係好食內臟，佢話唔緊要，我食，我有乜唔食嘅佢都幫我頂。」肥仔即說：「應該嘅。」</p><p>少年食神直認動心</p><p>高海寧正斗是網民公認，肥仔直認對她動心：「動心就係動心，當佢拎起餃子皮包嘅時候，係好老婆、好媽媽，佢嘅character同潛藏內心入面係好家嫂。大家唔好淨係睇佢個樣同body，佢嘅儍氣係可愛，但其實佢有好賢淑嘅一面。」講到咁好，肥仔不如追人啦，他大笑：「再拍第二輯先啦。」<br>阿女主持飲食節目，高媽媽集集捧場，高海寧自爆媽咪睇後感是咁的：「阿媽話除咗覺得我介紹啲嘢好食之外，話我望Michael嘅眼神好溫柔好冧，媽咪笑我呀。其實係我望到佢狂擦，成嚿擺落口，我又大啖大啖咁食，大家係食得開心啫。」<br>不少港女開餐吃三、五成飽就收檔，高海寧則說：「如果我唔係做呢行，我係絕對唔會喼弗。」她肯吃，肥仔最欣賞，「我欣賞佢乜嘢都擺入口。我最開心係，cut咗機佢仲食緊，『真係好食吖嘛！』觀眾就係鍾意睇我哋最真一面。」<br>場地：東來居</p></body></html>