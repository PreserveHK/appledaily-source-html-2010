<html><header><meta charset="utf-8"><title>Paco酒仙夾食神</title></header><body><h1>Paco酒仙夾食神</h1><p>少年食神+高海寧=《為食一條街》/緋聞。但，關黃柏高（Paco）乜事？原來Paco和肥仔十分老友，一個識飲一個識食，於是一拍即合，Paco還對他很欣賞：「之前有朋友介紹我上東來居（林澄光有份投資之食肆）試菜，所以同Michael熟絡咗。我做業餘食家接觸唔同飯局，明白好多專欄作家已經係之前嘅年代，係時候有少年食神出現。Michael夠台型，KO一個食十碗麪嘅完全冇問題，我就飲酒台型，大家好相夾，我覺得佢將來可以獨當一面，唔單止係專欄食家，而係大家認同嘅品牌，介紹美食畀香港人。」雖然有傳少年食神與友合資食肆數賬不清，但Paco揚言對他百分百信任，且不排除將來兩人在食方面有合作機會。<br>網友喜將少年食神和蘇施黃相比，因二人介紹食店兩極，前者講明不彈，後者就彈多過讚，Paco也有看法：「大家都係搵食，其實可以用溫和介紹態度，令大家有改善空間，而唔係下下啄死人哋，錯一次永不翻身，應該畀機會食肆。」</p><p>與阿蘇風格各異</p><p>肥仔也看過《蘇Good》，感覺「大家風格唔同，食嘢口味唔同。」但他堅持不踩食肆，「我哋試食嘅應該有個持平態度，唔係我一句唔好食，就叫大家唔好食。」他不諱言香港有超級失敗飲食節目，某主持「形容唔到味道，食嘅嘢冇乜特別。」而他最喜歡的則是《蔡瀾逛菜欄》，「蔡生係食物之外嘅人生經驗之談，佢遊歷過咁多地方，同埋夢想嚟o架，同香港小姐浸溫泉，喺法國鋪張蓆野餐咁。家我有機會同靚女去街市，又揸老爺車遊車河，我唔係黃宗澤陳豪，我行出嚟唔好睇，不如揸車啦。」</p></body></html>