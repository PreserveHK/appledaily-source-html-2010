<html><header><meta charset="utf-8"><title>歐五貨Van變潮車　公器私用</title></header><body><h1>歐五貨Van變潮車　公器私用</h1><p>貨Van一定要好力兼闊落，妙想天開啲，最好有埋MINI可愛造型、全身電子設備、平過混能嘅耗油等等。全新Doblo就係咁癲嘅車種，靚仔實用車價平，一車公私兩用，夜晚收舖揸埋出街Wet亦絕不失禮。<br><br>記者：徐影龍<br>攝影：譚盈傑<br>Model：Hazel@GMEModels</p><p>外形似戰神＋MINI</p><p>FiatDoblo唔只喺意大利老家受歡迎，其實世界各地都大行其道，好多車迷索性大改特改變成潮車。喺香港，亦早已扭轉傳統貨Van畀人嘅觀念，唔再係送貨佬咁MK。全新版熱辣到港，繼續力Sell靚樣，由渾圓車頭到超科幻側窗，都似足一架新款MPV，尤其車頭設計，帶有MINICutie外形，特闊鬼面罩又有AudiFeel，望多兩眼直情係戰神GT-R嘅肥仔版，連Model同攝影師影完成粒鐘，才如夢初醒：「吓？乜係架貨Van嚟？」靚仔成咁，絕對可當埋私家車用。<br>我最欣賞新版改良點多到你唔信，雙趟門、電窗、後置喇叭、後排冷氣口、車身穩定系統、防溜後、ABS等，呢份誠意已經值得加分。Doblo亦無忘記老本行，載物量提升至2.12m囗，長陣版更達到2.9m囗，齋計尾廂容量已貼近Van王Hiace。</p><p>棍波死火唔尷尬</p><p>新Doblo將引進自動波版，目前6速手波率先到港。本以為生疏晒嘅棍波揸法，一定死火頻頻，點知Doblo極力子磨擦點範圍夠大，鬆Clutch、畀油間有充足寬容度，棍波新牌仔可以喺佢身上攞到唔少自信心。若然咁都死火，唔使怕，創新免撻匙再起動功能，喺你「打完冷震」死火後，只須輕踩極力子，引擎又再靜靜啟動，毋須如過往般入番空波、踩Brake、撻匙再入波咁論盡，喺旺區泊錶位都唔怕失禮人啦！<br>採用1,600cc直四偈，95匹馬力算不過不失，200Nm扭力先係着眼點，始終呢類車預咗載貨，1,500轉就有最高扭力先最重要，加上Turbo增壓同6速波箱，加速力一樣令人滿意。最吸引生意人嘅，係繼承超低油耗，每100km只用5.7L油，即約$0.47/km，比混能車更慳油，對於細公司同舖頭仔，Doblo一車公私兩用，車價廿萬有找，條數真係好易計。</p><p>無敵尾廂空間</p><p>FiatDoblo2011規格</p><p>引擎：1,600cc直四Turbo<br>馬力：95hp/3,500rpm<br>扭力：200Nm/1,500rpm<br>傳動：6速手動波箱<br>售價：$198,000（優惠價）<br>查詢：24778208（祥龍汽車）</p></body></html>