<html><header><meta charset="utf-8"><title>打邊爐悟大智慧</title></header><body><h1>打邊爐悟大智慧</h1><p>少年食神係識食唔識煮，「煮到出神入化唔係我，我都係一個為食嘅肥仔嚟嘅啫。」他說。<br>如果明天瓜得，要吃最後一餐，為食的少年食神會吃甚麼？<br>「喺屋企打邊爐，番茄薯仔豬骨湯底，肥牛、菜，樣樣都食，或者最唔健康嘅鵝肝，食埋快啲死，無憾。我鍾意打邊爐係因為一班人圍爐共聚，同枱食飯又可以各自修行，自己控制食物生熟程度。最正係就算大家素未謀面，一路滾住話題自然嚟，你有你嘅豬肉，我有我嘅肥牛，呢個係我同朋友嘅style，會令每一個人都掛住嗰餐飯，所以我覺得米芝蓮嗰班人食懵咗，佢哋覺得打邊爐係cookformyself，唔係美食類別，都唔知一個湯底背後嘅功力要做幾多嘢，一碟牛肉要點處理先有咁樣嘅效果，打邊爐係香港飲食智慧，全世界最叻o架啦。」<br>肥仔靠把口搵食，又牙尖嘴利詞彙到肉，據他說小朋友時期在中環吃到個好味熱狗，已跟同學仔這樣說：「啲醬又多個包又脆，啲腸『啪』！好鬼多肉，啲肉汁射出嚟射親你喉嚨椗個吊鐘㖭呀！」長大後繼續，「好味到拍爛張枱走落街，裸跑嗌好好味呀！」做主持後又會說：「好希望每個家庭觀眾睇緊我同高Ling個節目，自己扒飯嘅時候，即場揼爛個飯碗，扑爆部電視衝入嚟同我哋爭嘢食。」</p><p>食缽仔糕嘆無常</p><p>電影《食神》中的史提芬周吃了雞姐的黯然銷魂飯超感動，肥仔也吃過一個黯然缽仔糕。「舊年喺灣仔鵝頸橋街市，有個大約80歲嘅婆婆搬個箱賣缽仔糕，我食過一次，感動係──『啲缽仔糕係婆婆自己做o架，你嗒真啲啦，肥仔。』我仲問佢『婆婆，點解之前未見過你？』佢話有緣咪見到囉。之後我一直未見過佢，問番啲街坊，佢哋話婆婆都好耐冇見。」<br>人生無常，所以肥仔有句話常掛口邊，「最緊要珍惜機會，因為機會一瞬即逝，迎面而嚟要一隻手捉住先。」</p></body></html>