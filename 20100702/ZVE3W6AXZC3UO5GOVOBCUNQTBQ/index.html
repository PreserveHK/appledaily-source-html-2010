<html><header><meta charset="utf-8"><title>不信政府　不信政黨普選靠自己　老嫩都出來</title></header><body><h1>不信政府　不信政黨<br>普選靠自己　老嫩都出來</h1><p>【本報訊】2012年你不會看見普選、功能組別不會被消滅……眼前是一片灰爆的政治困局，但5.2萬名40後、50後、60後、70後、80後、90後還是要在這風和日麗的假期天，流着一身臭汗，從維園操上政府總部抗議。蟻民不信政府，更不信政黨，堅信要踢走功能組別、要有一人一票真普選，只能靠自己上街爭取。<br>記者：倪清江　林浚川</p><p>如果政黨還懂得謙卑，每年7.1都應該在維園認真聽聽民意。政客的骨頭再硬，最終也在政改投票中選擇妥協，40多名帶上V煞面具的年輕示威者，卻堅持廢除功能組別，誓以自己的方法爭取真普選。他們是團體新青年的成員，昨身穿黑衣、高舉一幅「踢走功能組別」的黑色橫額上街。<br>23歲的阿King說，一身V煞造型是要反對法西斯政權，「選委會小圈子、沒收民主女神像，高官帶頭唔投票，都係極權政府所為」。對於政黨，他們更失望，「民主黨根本係背棄民主，出賣咗自己底線，一人兩票都叫普選？」這幾個月，這批V煞自發落區宣傳、教市民登記做選民，又決定遊行過後留守政府總部，「到咗下次選舉，就會掃走啲出賣民主嘅政客！」</p><p>「我哋諗嘢係有pointo架」</p><p>讀中三的鍾小姐，與三位90後同學高舉「民主決裂，漁人得利」的紙牌上街。她們反對民主黨方案，但希望泛民團結，繼續合作爭取廢除功能組別，「唔希望泛民群龍無首，下次選舉我會支持公民黨」。90後青年阿智，昨透過facebook動員了數十名中學生一起上街，有人高舉「不要下跪的奴才」紙牌抗議。<br>阿智說政改陷入困局，年輕人更要站出來，「我哋主張冇政黨，我哋諗嘢係有pointo架，我哋後生仔自己上街，唔係受社民連影響，喺自己諗清諗楚先行出嚟」。年輕人前仆後繼，60後的吳先生也滿腔激情，高舉着「赤裸出賣香港人，劉慧卿眉開眼笑」紙牌，站在民主黨的街站前靜默抗議。支持多年的政黨臨陣轉軚，但吳先生絕不灰心，他堅持每次選舉票照投、每年7.1街照上，「係投咗民主黨好多年，但係唔會失落，始終會有新嘅政治人物取代！」</p><p>人人發聲<br>張同祖　導演--相信人民力量</p><p>「年年都有嚟，家過咗嗰個唔係一個好方案，好似一間屋有四面牆，側邊有條罅，叫人伸到隻腳出去，但係腳下面係咩我哋唔知，民主黨唔能夠說服所有人，到底係咪帶緊群眾走啱路？我哋明明反對功能組別，家反而加咗，用特權去打倒特權，要幾廿年後先溝得淡。要堅定囉，唔前行咪唔前行囉，我唔信人民力量改變唔到佢。」</p><p>青台義工鹵味男--捍衞言論自由</p><p>「今日天時暑熱，我連衫都唔着都要行出嚟，就係要響應民陣呼籲，捍衞2012雙普選。冇嘢o架，我哋香港人冇嘢硬，淨係得番條腰骨就最硬。所以我哋要出嚟行，捍衞番我哋嘅腰骨。我係青台義工，今日上街同嗌咪，同樣係要捍衞香港人嘅言論自由，堅持2012真普選，提防呢個政治雷曼債券！」</p><p>謝氏夫婦　藝術家--遊行因愛香港</p><p>「今年遊行係因為普選訴求未解決，政改方案過咗係事實，但係回應唔到我哋，所以整咗啲透明人形公仔出來遊行，諷刺政府當我哋透明。我哋由拍拖結婚到生仔，年年7.1都出來遊行，今日仲陀住第二個遊行。因為我哋愛呢個地方，以香港為家，希望可以喺度安居樂業。我哋今日推住架BB床出來遊行，象徵為下一代推動民主。」</p><p>張先生（左）　飲食業--撐阿富有骨氣</p><p>「鄭家富係我偶像，欣賞佢有骨氣，喺咁大壓力之下，作出明智抉擇。我自己對政改方案好失望，功能組別咁廢，居然仲可以增加議席。我以前係民主黨擁躉，但係以後唔會再支持佢哋。發現今年遊行人數少咗，可能係大家心中有條刺，明明贏晒形勢，余若薇辯論都大勝七比一，最後竟然都要通過咁嘅爛方案，嗰種失落，好難講得出。」</p><p>梁先生　60歲--冇普選罷交稅</p><p>「我贊成用循序漸進、較為激烈方法爭取真普選。定一個時間表畀政府，今年你唔畀我普選，我咪唔交稅；後年仍唔畀，我唔交10%。呢種係違反法律，但係公民抗命，成日都講，但唔做，我已喺facebook成立群組，呼籲人加入。功能組別會更難取消，民主黨冇腦筋，武器（區議會方案）落喺北京、民建聯手，會扭曲普選定義。」</p><p>蘇先生　患肌萎症--促增撥護理費</p><p>「每一個肌肉萎縮症患者，病情只會越嚟越嚴重，遲早要喺喉嚨開窿做手術。做完手術後，每個月要畀過萬蚊護理費，一般家庭唔可能負擔，惟有全家一齊放棄工作，申領綜援；否則只能留喺醫院。我坐住輪椅都要上街，因為我哋發起『我要回家運動』，爭取政府增撥資源畀我哋，唔使申領綜援都可以返屋企接受治理，一家團聚。」</p><p>老睿智　16歲--「我冇收200蚊」</p><p>「我冇收200蚊o架！我哋喺facebook開咗個叫90後動員嘅組織，由5.30平反六四大遊行、6.23包圍立法會，到7.1都不斷動員年輕人為公義、為民主發聲。我哋好希望更多年輕人主動行出嚟，講出自己嘅聲音，因為個社會遲早係屬於我哋，主動出嚟爭取，唔使畀啲大人以為我哋唔關心社會，只喺識得匿埋喺屋企打機。」</p><p>周先生　32歲--送港府英國旗</p><p>「我攞番以前統治我哋嘅英國旗出嚟，係要令我哋嘅特區政府覺得可恥。呢個政府應該覺得好慚愧呀，回歸13年啦，個政府乜都做唔到，社會情況差，人工冇好過，政改又乜都做唔到，回歸前新九組仲民主過家！如果人民滿意，我哋點解要行出嚟？我自從03年7.1後，今年首次再上街，我對呢個政府不滿嘅程度，去返03年嗰時！」</p></body></html>