<html><header><meta charset="utf-8"><title>民主黨遭圍剿全程捱罵何俊仁：廿年民主路一定行落去</title></header><body><h1>民主黨遭圍剿全程捱罵<br>何俊仁：廿年民主路一定行落去</h1><p>【本報訊】今年7.1，支持政改改良方案的民主黨慘被圍剿，昔日的支持者，變成今日的狙擊手。一班「憤怒中年」與民主黨埋身肉搏，嘗試衝開人鏈直接對話；年輕人在外圍吹喇叭，怒吼「民主黨出賣香港！」癌症患者麥先生瞓街抗議時，眼泛淚光，「我就嚟冇命先俾民主黨出賣，好傷心」。民主黨核心成員罵不還口，黨主席何俊仁說：「堅持咗二十多年嘅民主路，我哋一定會行落去。」<br>記者：白琳　許偉賢　陳沛敏</p><p>「歷史係最好嘅證明！」「歷史證明你投降呀！」「堅持到底！」「出賣香港！」民主黨昨日每叫一句口號，都被示威者高聲駁斥。多名狙擊者自稱曾是民主黨支持者，日後將以選票「復仇」。60後商人凌先生和文員林先生情緒激動，一度與民主黨義工口角。凌先生說：「我唔出嚟，就對唔住自己！你做錯嘢，就搵司徒華出嚟頂，出賣選民，比民建聯更無恥！」林先生說：「我想埋去直接對話，警察好似護曾蔭權咁護住民主黨。」80後「掟鞋男」Jeff即場灑溪錢，為民主「招魂」。</p><p>舉步維艱罵不還口</p><p>民主黨隊伍舉步維艱，花逾一小時才到達銅鑼灣，面對四方八面的指罵聲，該黨八名立法會議員一直不作回應，但全程大部份時間木無表情。該黨南區區議員柴文瀚一度不停按氣笛，與示威者鬥大聲。柴被多名黨友試圖勸止，其後從背包拿出另一支汽笛，繼續向示威者發炮，「我要幫個黨做啲聲勢」。<br>香港人網在灣仔設多個街站，播放民主黨副主席劉慧卿早前言論：「我哋天生一副硬骨頭，企硬2012雙普選。」快咇及星屑醫生等人與大批市民rap口號諷刺民主黨：「堅定可信民主黨，關鍵時候賣香港！爭取民主20年，一鋪變咗民建聯！」<br>劉慧卿指該黨預料遊行期間會受到市民狙擊，「我哋都知道有啲市民覺得乜嘢都唔得，淨係要普選；有啲市民好驚共產黨，以往我哋幫佢抗共，家我哋同佢哋傾，市民會好驚」，強調會繼續向市民解釋有關決定，並指社會上也有越來越多市民支持方案，但有關市民普遍「唔出聲」。</p><p>喉癌病人瞓街擋路</p><p>她認為決定不會兩全其美，毋須道歉，但不滿被指出賣民主，「如果乜（證據）都冇，最多話我同你唔同意見，何來出賣」。<br>遊行隊伍路經金鐘時，喉癌患者麥先生突然瞓街阻擋民主黨去路。他剛做手術切除部份癌細胞，正等待化療，語帶哽咽，「好攰，都要出嚟表達，唔介意畀人話我癌上腦。民主黨違反選舉承諾，背棄香港。好失望」。<br>遊行結束前，一名金毛青年在民主黨街站外把綠色黨T恤丟到地上，澆上酒精，多名警員即時上前包圍喝止。他轉而邀請市民踐踏T恤洩憤，又解釋酒精可替民主黨「消毒」。<br>資深傳媒人程翔指民主黨支持政改方案是原則與現實的撕裂，「我覺得民主黨可以再做好啲，希望佢哋好客觀咁諗，市民圍摷係一種鞭撻」。</p></body></html>