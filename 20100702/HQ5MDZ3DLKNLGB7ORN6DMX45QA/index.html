<html><header><meta charset="utf-8"><title>自爆做舞小姐後參與遊行周澄：唔會刻意匿埋</title></header><body><h1>自爆做舞小姐後參與遊行<br>周澄：唔會刻意匿埋</h1><p>【本報訊】7.1前夕，曾參與五區公投的周澄自揭曾在夜總會擔任舞小姐，被批評影響社運人士形象。昨日遊行路上，周澄未有退縮，沿途派發單張，接受傳媒訪問，不少巿民更向她表達支持，她表明不會因事件而刻意低調，「唔會刻意走到最前博人影，亦唔會刻意匿埋，自自然然，隨緣囉……我覺得自己無做錯，所以唔會特登收埋自己唔出嚟，有乜社運活動都會抽空參與。」</p><p>媽媽知悉　晴天霹靂</p><p>周澄昨天在金鐘派發單張，有女士主動與她合照，亦有男士上前說，「好小事啫，啲雜誌攞嚟講之嘛。」她說：「有啲巿民好支持我咁做，覺得我公開呢件事好勇敢，其實我覺得好感動，我唔識佢哋，佢哋亦唔係我呢個年齡層，家反應係正面嘅，我唔會好避忌尷尬。」<br>「我做呢件事係覺得好內疚嘅，覺得係傷害咗人，傷害咗自己，我會更加清楚人可能會軟弱，有時會唔自覺咁做咗啲傷害人嘅事，係一種學習，學習點樣愛自己同埋愛人。」回顧這段經歷，周澄直言在五區公投時感到很大壓力，「因為始終係半個公眾人物，公眾人物一定有啲壓力o架啦。」她表示，大專2012組班時已向戰友交代，同學亦表達支持。<br>她說媽媽知悉事件後「有少少晴天霹靂」，「佢係有啲擔心，不過始終都過咗三年，我自己都gothrough咗，佢係有少少唔開心。」她不擔心事件會影響未來工作，「冇乜特別驚呀，相信唔會影響到，搵工係睇能力，唔係睇其他嘢嘅。」</p></body></html>