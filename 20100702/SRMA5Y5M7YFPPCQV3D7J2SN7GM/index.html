<html><header><meta charset="utf-8"><title>敏妮Talk：轉軚月供平保 - 溫敏妮</title></header><body><h1>敏妮Talk：轉軚月供平保 - 溫敏妮</h1><p>近嚟做到冇停手，連敏妮blog都經常唔記得update，周末得閒，趁機執執個blog，發現有啲朋友留言俾敏妮。有位朋友問月供基金、月供股票，定係自己買股票好。單以回報計，當然係自己買股票好，但要冒嘅風險亦高，敏妮唔知呢位朋友對投資股票有幾認識，所以好難幫佢揀。<br>不過，對於冇信心、未夠功力、唔能夠承擔風險、本錢有限嘅散戶，月供係好選擇，至於基金定股票，敏妮揀股票，原因之前講過，唔再重複。<br>講到月供股票，敏妮起初月供滙控（005），中途轉供港交所（388），後來又轉番供滙控，一切都係隨市場情況而變。敏妮只係想講，唔好以為月供股票，揀定一隻之後就唔使理市場變化，市場上面冇嘢係永恒不變嘅。</p><p>受惠人民幣升值</p><p>就好似最近內地重新啟動人民幣滙率改革，大家對人民幣升值憧憬再次升溫，敏妮又會轉一轉月供嘅股票，由供滙控轉為供平保（2318）。人民幣升值要買內地保險股嘅原因，近排已經唔少分析員同財經名嘴解釋過，至於三保中揀平保原因，亦都唔使等敏妮執人口水尾。<br>喺考慮轉供平保前，敏妮都有諗過，好唔好學啱啱畢業出嚟做嘢時咁，走去做零存整付儲人民幣呢？敏妮仲好認真咁搜尋市面上有邊間銀行提供人民幣嘅零存整付。結果暫時淨係搵到交通銀行有，另外有一、兩間銀行就提供「零存」港幣，到特定時間就自動將存款轉做人民幣嘅服務，效果同零存整付差唔多。<br>雖然人仔零存整付較活期高息，但回報唔夠股票投資高，敏妮有一定「股」齡，亦可以承擔較高風險，選擇月供股票較適合。至於零存整付，就比較適合冇投資經驗，加上未有足夠錢投資嘅投資者。<br>溫敏妮<br> http://wanmanli.com/blogs/ </p></body></html>