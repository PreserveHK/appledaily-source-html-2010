<html><header><meta charset="utf-8"><title>世盃動物園：英軍度假鬥交戲朗尼黯然　林伯銷魂</title></header><body><h1>世盃動物園：英軍度假鬥交戲<br>朗尼黯然　林伯銷魂</h1><p>英格蘭「粉絲」仲為英格蘭喺今屆南非世界盃出局而傷心？睇開啲啦，你有你傷心，班球星鎩羽返國開完Party後，已經開始或者正計劃過一個比預期為長嘅暑假，實行各自各精采，好似朗尼一家人日前就已經飛抵巴巴多斯。通常球星度假，你話真心又好、做騷又好，通常都係笑騎騎，不過睇朗尼好幾張到埗相，全程黑臉，所謂何事？</p><p>朗尼全程黑面扮傷感？</p><p>一如日前各大傳媒報道，朗尼同老婆高蓮、個仔佳佳（Kai）同埋幾個親友，浩浩蕩蕩抵達巴巴多斯；明明係度假，仲要係朗尼第一次去到之前自己喺當地買落，價值500萬鎊（約5,830萬港元）嘅大宅嘆世界，照計心情靚到絕，但何故佢全程燶臉呢？唔通係睇身邊嘅老婆花枝招展，自己就全程照顧佳佳，擔擔抬抬一腳踢所以好無癮？又或者為自己今屆世界盃決賽周食白果耿耿於懷？<br>即管以小人之心睇呢件事，講到尾，朗尼踢得差之餘，又被踢爆喺對德國嘅16強賽前已book定機票度假，擺明冇信心，已經被國內傳媒抽晒水狂插；若然外遊時仲笑騎騎，容乜易又俾人話不知廉恥？佢保持呢個面口，真係應該俾人彈少句。</p><p>林柏特拖女晒恩愛</p><p>有別於朗尼，林柏特話晒喺決賽周表現好過朗尼，又係嗰個「世紀誤判」嘅主角，冇乜壓力，於是同女友碧姬莉、表兄弟列納等飛去意大利薩丁島享受陽光與海灘時，笑容滿面。梗係啦！今次係「林伯」第一次公開同碧姬莉出外嘆世界，伊人亦好識做，着件火辣嘅紅色3點式泳衣依偎「林伯」，呢鋪仲唔係朗尼黯然，「林伯」銷魂。<br>除咗佢兩個，已知今屆孭大黑鑊嘅羅拔格連飛去美國洛杉磯忘憂，至於以謝拉特老婆為首嘅成班WAGs，似乎真係冇諗過英軍咁快out，呢幾日仲好似平時咁行街shopping，好似未諗好去邊度玩。不過，有錢你慌冇得嘆世界咩？相信好快又會見到班闊太、索女好似碧姬莉咁，着晒火辣3點式示人啦！</p></body></html>