<html><header><meta charset="utf-8"><title>馬雲變風清揚　淘寶網CFO做逍遙子中環在線：阿里巴巴武林高手雲集 - 李華華</title></header><body><h1>馬雲變風清揚　淘寶網CFO做逍遙子<br>中環在線：阿里巴巴武林高手雲集 - 李華華</h1><p>阿里巴巴（1688）個舵手馬雲係金庸頭號粉絲係人都知，自命為華山派劍宗風清揚，又搞到自己個杭州總壇裏面武林勝地雲集（例如啲會議室叫「光明頂」、「俠客島」、「桃花島」……等等），但勢估唔到連佢旗下淘寶網班下屬，都要一齊玩角色扮演，真係何其過癮！</p><p>會議室叫光明頂桃花島</p><p>話說華華前日專程去貿易發展局同淘寶網個「淘寶商城」記招，搵淘寶網個CFO張勇換張卡片，真係唔換過都唔知，張總原來有個別號叫「逍遙子」！「逍遙子」係乜傢伙呢？張總話，咪《天龍八部》其中一個人物囉！原來逍遙子乃係虛竹嘅師傅，逍遙派嘅掌門人是也。<br>阿里巴巴個靚女公關，之後同華華講，其實淘寶網每個員工，都要響金庸啲小說裏面揀個角色，做自己嘅「淘寶花名」，好似CEO陸兆禧綽號就叫鐵木真；之不過咁，大家都唔可以揀「奸角」，但員工人數又過咗3000，所以要揀「朵」都頗有難度o架！<br>根據金庸原著解讀上述三位所揀嘅角色，馬雲係獨孤九劍，張勇就內功了得，而陸兆禧就深沉多智，呢啲咁強嘅組合，雄霸網上購物行業就應該無問題……bytheway，如果有朝一日，肥佬黎叫《蘋果日報》啲同事玩金庸角色扮演，華華相信，除咗「東方不敗」之外，應該係好民主咁，任大家揀囉！<br><br>李華華<br>mailto:LiWaWa@AppleDaily.com</p></body></html>