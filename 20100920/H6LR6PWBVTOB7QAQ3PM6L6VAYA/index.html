<html><header><meta charset="utf-8"><title>探針：另一個島，另一種記憶 - 孔捷生</title></header><body><h1>探針：另一個島，另一種記憶 - 孔捷生</h1><p>我說的不是釣魚島，是海南島。我寫的既是個人記憶，也是一代知青的集體記憶。我十五歲到廣東西江邊插隊當知青，兩年後轉赴海南島五指山，今年正是我去海南四十周年，文革結束後，我寫過多篇以海南為背景的小說。如今鬢毛已斑，海南那片熱土卻山重水復，回望前塵，憑弔青春，遂賦詩六首──<br><br>　懷　遠<br>不見滄溟一髮青，鳥飛疑逾兩年程。<br>纏籐似我終為客，疊嶂如屏舊結營。<br>舉火去尋蕉下鹿，涉河來食野之苹。<br>鼻簫聲裏啼山鬼，夜半香茅舞白纓。<br>（註：鼻簫，用鼻吹奏的黎族樂器）<br><br>　颱　風<br>妖氛夜掩指崖巔，瓊峽風前絕渡船。<br>雲上敗鱗龍戰野，嶺間狂瀑樹搖天。<br>鬥餘倦卒憎旗鼓，劫後空山飛杜鵑。<br>歲歲聞韶忘肉味，惟從禁火盜殘編。<br><br>　山　祭<br>四壁號猿連戍笳，雨林煙瘴射含沙。<br>有番榴樹石生果，無故侯田木結瓜。<br>追四十年猶在目，行三萬里孰為家。<br>廢營鴉落青春塚，一斬鄉思付劍麻。<br><br>　客　居<br>投林始識少年愁，今值天涼好個秋。<br>人逐鷯哥言怨悔，我聽杜宇歌情仇。<br>剔殘銀燭千行淚，攜上寒窗半夜樓。<br>未必聖賢皆寂寞，坡翁書院壽儋州。<br><br>　山　歌<br>（記三月三曾到黎寨啖鹿肉飲山蘭酒）<br>銅鼓敲山三月三，土人邀客至茅庵。<br>借將黎峒一埕酒，行探苗家百尺潭。<br>宿鳥驚乎穿薜荔，檳榔紅矣染春衫。<br>今無紋面誰黥首，猶得木棉沾去帆。<br><br>　感　懷<br>（兼祭舊作《在小河那邊》、《南方的岸》、《大林莽》）<br>昨向小河傷劫波，玉京雲裂復干戈。<br>記曾蘇軾投荒老，知否田橫蹈海多。<br>一卷莽林歸瘴癘，幾回幽夢隔煙蘿。<br>南疆何岸可停棹，世局初殘訝爛柯。<br><br>孔捷生<br>逢周一、四刊出</p></body></html>