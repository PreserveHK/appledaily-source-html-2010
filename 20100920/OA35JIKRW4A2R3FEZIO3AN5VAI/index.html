<html><header><meta charset="utf-8"><title>DSG　爽轉迎月　賞車燈</title></header><body><h1>DSG　爽轉迎月　賞車燈</h1><p>中秋節當然要賞花燈，而今年最耀眼的燈就肯定是福士Passat2.0TFSI的鷹眼造型Bi-Xenon頭燈，閃閃生輝夠晒氣勢，再配上備受車迷鍾愛的6前速DSG自動波箱及新增的電動椅，坐上它來迎月、賞月、追月，簡直是人車兩團圓。<br><br>文：周達之　<br>攝影：王文忠　<br>模特兒：Betrys<br>Hair：Green@CHIN.G<br></p><p>新餡料馬力十足</p><p>車同月餅一樣，最緊要餡靚。新Passat波箱棄舊立新，不用Tiptronic改用DSG，同樣屬6前速自動波，算是還了車迷心願。引擎用上2.0公升Turbo，馬力有成200匹，在1,700rpm時就已經有280Nm扭力，載住一家人上山頂賞月都唔怕部車「扯蝦」。依然沿用福士的FSI（FuelStratifiedInjection）燃油噴注技術，汽油燒得更盡，油錢慳番唔少。而高級房車最緊要夠穩夠靜，試車後發覺Passat的確做到這一點，且加速過程又順又靜，轉檔反應亦敏捷。<br>至於外形，新版Passat與舊版分別不大，都屬斯文有禮，醒目頭燈夠晒耀眼。用上17吋胎軨，比起1.8T版本的16吋多一點霸氣，我覺得車窗外圍及車腳位置的銀邊是神來之筆，令黑色車身更有立體感。說到車尾箱，它本身已經夠大，若將後座摺合就能夠容納長度196cm的物件，即是成個人瞓上去都得。</p><p>雙黃靚餡</p><p>斤両足物有所值</p><p>話晒屬高級房車，付出三十多萬，得到的除了是Salesman一句衷心多謝外，還會得到寬敞的內櫳空間及全套高級先進的設備，包括Bi-Xeneo頭燈、Keyless免匙系統、電子泊車系統、真皮軚環配鋁合金裝飾，當然不能不提的是電動天窗及新設的電動椅。中秋節帶女朋友上山頂，將電動椅調校到躺卧式，再打開埋天窗邊賞月邊談心，配埋車內八個揚聲器播住《月亮代表我的心》，真係浪漫到爆！加上佢有電子手掣，架車停定就自動落Break穩定車身，方便又安全。<br>老實說，以價論價，三十多萬可以買到一輛德國高級房車本身已經好吸引，再加上一眾日本車受日圓升值所累紛紛起價，呢段時間想買車的朋友睇怕都識點揀啦！
</p><p>VolkswagenPassat2.0TFSI規格</p><p>引擎：1,984cc直四（Turbocharged）<br><br>馬力：200ps@5,100rpm<br><br>扭力：280Nm@1,700-5,000rpm<br><br>傳動：6前速DSG+/-波箱<br><br>售價：$338,000<br><br>查詢：36989688（VolkswagenHongKong）</p></body></html>