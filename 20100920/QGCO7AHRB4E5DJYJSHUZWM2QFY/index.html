<html><header><meta charset="utf-8"><title>限量599部　Ferrari×Android　貴過iPhone</title></header><body><h1>限量599部　Ferrari×Android　貴過iPhone</h1><p>街客揀智能手機，梗多口問「貴唔貴得過iPhone4先？」貴？新返水貨就照開天價，佢並非普通Smartphone，而係Ferrari×Android的LiquidE！物以罕為貴，全球得台灣限量發售599部，仲有「出世紙」冧巴，開價$6,800，實行炒高佢！<br><br>記者：陳國輝<br>攝影：梁細權<br>Model：Liz@Jacso</p><p>包裝有出廠編號</p><p>近年Crossover手機買少見少，就算「好彩」俾你發現，都極可能係幾百蚊嘅山寨傑作！唔想中伏，除咗睇吓有無原廠保養，最好留意埋跟機配件齊唔齊全。好似LiquidE身上就見多處Ferrari影子，例如磚紅色焗漆外殼，以及機背上嘅立體黑馬Logo，都唔係咁易模仿；仲要留意，包裝方面佢都幾揼本，如真皮手機套、藍芽Handsfree等，明顯係襯番一套，而且每一部機仲印有出廠編號，雖唔似得Vertu咁㩒個掣就有專人接線服務，但整體感覺仍算尊貴。</p><p>內櫳配768MHz處理器</p><p>雖然有名牌效應，但LiquidE「內櫳」一啲都唔輸蝕！行Android2.1已經係最大賣點，主介面仲採用五頁式設計，等你自行將電影、照片、聯絡人以及常用功能等雜項，集中一齊整埋，用起來都特別方便。硬件規格方面，LiquidE採用Qualcomm8250768MHz處理器以及512MBRAM/ROM，加埋支援HSDPA數據傳輸，無論瀏覽網頁抑或下載Data，表現同HTC嘅高階型號分別不大；搭埋3.5"芒，連揭頁動作手感都咁順，睇片當然更適合。</p><p>速度實試<br>賽車勁順</p><p>睇條片夠唔夠Smooth，即場播咗段比賽Demo，感覺似睇電視咁順，另外又試播720P，不過起晒格。</p><p>上網流暢
</p><p>試Wi-Fi睇Yahoo!新聞，由於CPU速度達768MHz，碌上碌落畫面唔窒，轉Page亦無停頓位！
</p><p>Body<br>Snap</p><p>Profile</p><p>處理器：Qualcomm8250768MHz<br>系統：Android2.1<br>制式：WCDMA/GSM四頻<br>體積：115×64×12.75mm<br>重量：135g<br>屏幕：3.5"輕觸芒<br>通話時間：300分鐘<br>備用時間：400小時<br>主要功能：500萬像素相機、自動對焦、Wi-Fi、HSDPA數據傳輸、GPS、支援MicroSD卡、3.5mm耳筒位<br>查詢：謝利記（35016618）</p></body></html>