<html><header><meta charset="utf-8"><title>Facebook李八方　反思樂壇Kai中物</title></header><body><h1>Facebook李八方　反思樂壇Kai中物</h1><p>懶理外界批評，樂壇頒獎禮照舊太公分豬肉。畸形生態，好歌未必有好報，相反近年爛歌當道，一班「惜歌八十後」決定化身另類李八方，近日開Facebook群組嚴選年度Kai歌爛詞，以專業點評，捍衞耳朵，鞭策樂壇！<br><br>記者：蔡俊業<br>攝影：梁細權<br>場地：Kapok（灣仔日街3號/25200114）</p><p>「90後」KaiSongsKaiAd</p><p>打開Facebook，發現此Group於1月尾開始運作。觀乎Wall上盡是YouTube連結，隨便Click一兩首看看，便知所言非虛，雲集樂壇「Kai中物」。如此有趣，原來創辦人「KaiSongsKaiAd」竟是「90後」，只有18歲，怪不得。誰知後來才發現，這位仁兄是李八方啲Friend，即一班人以同一署名發表意見，Ricky、Joyce和Stephen就是骨幹成員。<br>至於「Kai」一字，源於國語「凱子」或「獃」。記者首次在媒體聽見，是在杜Sir的《以和為貴》中，Jimmy仔（古天樂飾）向飛機（張家輝飾）在私家車廂中說：「你唔好咁Kai啦！」字幕卻寫成「你別太天真！」後來蘇真真於《香港潮語學習字卡》中，將「Kai」定義為「儍的、愚昧的、呆笨的」，「確立」它的語文地位。<br><br>網址： http://www.facebook.com/group.php?gid=282271544449&amp;ref=ts </p><p>嚴選五大經典<br>第1位《友誼的光彩》張如城</p><p>Stephen點評：「2008年一首張如城《友誼的光彩》已經夠照，詞好舞蹈好人又靚仔！」真的YouAreMyPride！
</p><p>第2位《搭錯車》裕美</p><p>Kai歌詞：「Woo~Yamete！Yamete！搭錯車/以為他很好可惜擁抱只能暫借/愛到Yamete！Yamete！怕轉車」<br><br>Ricky點評：「唔好因歌者有日本血統，就夾硬堆入歌詞！」高皓正還是好好做其新郎不要填詞。<br></p><p>第3位《火》謝文雅</p><p>Kai歌詞：「多火/這個女生願望很多/夢見蜘蛛俠的胳膊/問她有沒有飛過/問她去不去大漠」<br><br>Ricky點評：「絕對是神級Kai歌！」尤其是她跳舞似瑜伽。<br></p><p>第4位《UpandDown》鄭希怡</p><p>Kai歌詞：「嫌棄你每天太刻板/最怕活得平凡/懶理太多麻煩/ABCD跟我玩」<br><br>Ricky點評：「不停用上海話Rap，好想笑，我聽了至少30次。」難怪Yumiko常成為網上投票「難聽歌手」。<br></p><p>第5位《一字馬》林保怡</p><p>Kai歌詞：「男人心一字馬/讓女人心擔驚受怕/男人不一字馬/讓女人艷麗也暗啞」<br><br>Stephen點評：「如果邊個讀過高深嘅中文，可唔可以話我知點解『男人心可以一字馬』？」周禮茂認真老貓燒鬚。</p><p>群組09年五強賽果預測</p><p>現時群組還在搜羅2009年的Kai歌，稍後作公開投票，以下是專業預測的年度五強作品！</p><p>《血拼》徐子珊</p><p>Kai歌詞：「（名模OL空姐政客）YouWouldn'tUnderstand」</p><p>《Go!爭鞋》鄭融</p><p>Kai歌詞：「名牌唔名牌/要買趁快買/球鞋和凉鞋/就讓我縱壞」</p><p>《比武招親》范萱蔚</p><p>Kai歌詞：「隨隨便便無眼光/離離合合無嫁妝」</p><p>《羅茲威爾》王梓軒</p><p>Kai歌詞：「我玩到失憶/玩到失眠/寫信回鄉/去麥田圈留一留言/點解周圍只有油田/搵唔到麥田」</p><p>《周星呢》古巨基</p><p>Kai歌詞：「算罷啦/六師弟你點會覺得害怕/冇夢想/只會似條鹹魚/你識廣東話精嘅就聽住喇！」</p><p>獨樂樂不若與眾</p><p>談到「面書」此Group的起源，素來留意流行音樂文化的Ricky是始作俑者。「嗰陣仲喺大學讀緊書，成班Friend住Hall，留意到夜晚電視台音樂節目播嘅MV，有次睇到謝文雅小姐嘅《火》，真係火都嚟埋！」咁激動，所為何事？「首歌嘅Melody係印度Intro，先唱廣東話再唱國語，嗰下我想問首歌想表達咩？想唱咩？」小記登上YouTube重溫，發現這首歌的舞蹈極為騎呢，像在螢幕前玩瑜伽，歌詞亦難以理解，難怪Ricky說：「我完全呆晒，O晒嘴！」<br>於是，他四處向人分享，「同朋友講，先知原來佢哋都有聽呢首歌，大家都有共鳴，於是開始喺自己Xanga揀一啲爛歌。」他坦言當初只是玩票性質，後來支持者越來越多，「好似好多人都覺得香港啲歌越來越Kai，與其獨樂樂不如眾樂樂，舊年開始搞投票。」他讓網友票選2008年度30首Kai歌，又邀請身邊「嗜Kai」的朋友當專業評審，Joyce和Stephen等便在受邀之列。「之後又有朋友話不如搞大啲，於是決定喺Facebook開個Group，一齊反思吓點解啲歌搞成咁！」「我♥Kai歌Kai廣告」便正式於Facebook出現，截稿前有163名會員。<br></p><p>聽了30次張如城</p><p>Kai歌總選是群組的王牌節目，既然選Kai歌，就不得不問句何謂「Kai」？他們的定義卻稍有不同，Kai歌泛指歌曲內容反智、不合常理、難以理解……一首歌能否成為「Kai中物」，歌詞是關鍵。他們隨時能夠援引例子解釋，Stephen以李蘊的《十五十六…十七》為例：「佢用排比句作修辭，『今晚戀上管弦/聽晚戀上側田』，仲有一句『鄭中基/普多斯基/柴可夫斯基/無賴型/活力型/定係溫柔型』都是令人無法理解！」Ricky猶有「餘悸」：「因為要畀分，老實講真係聽咗好多次，好難受！」「我聽了張如城30次！」當問到Joyce聽得最多最反胃的Kai歌是哪一首時，她便說絕對是城城於北京奧運期間推出的《友誼的光彩》，「一講，我個腦又不停浮緊啲歌出嚟，喺度Together緊！」噢，SorrySorry，只會問呢一次。</p><p>量產化是元凶</p><p>Ricky指出，這個群組成立的背後，不是一味搞笑，而是對香港樂壇投下失望一票，他認為，這是和本地樂壇近來過份量產化，致使Kai歌氾濫的元凶。「唱片公司谷一個新人，咩都量產化，一年可能要出幾張EP然後推出新歌加精選，填詞人又為趕Deadline堆砌歌詞。」至於太多「歌手」在公司政策下，根本訓練未夠便要速速出唱片賺錢也是原因，「好似TVB嗰啲，徐子珊、黃宗澤掛住拍劇。」Ricky續說：「唔係一定要首首歌都用『風吹我的衣襟』（依然）用詞用到好靚，但你唔好粗製濫造，Hea我哋！」</p><p>後記：會考遇上張如城？</p><p>因要寫這條稿，我鼓起勇氣在公司打開YouTube第一次聽《友誼的光彩》，實在忍唔到笑！但論驚心，以下一則Twitter網友的分享更震撼：「當日考公開試Listening，開考前RTHK就係播呢首歌，當時嗰位DJ話幫我哋定驚，但我完全唔認同！」嗰名DJ擺明靠害，佢話當時只係要忍笑忍得好辛苦，而考完試後，「大家唔係討論試題，而係講緊呢首歌！」</p></body></html>