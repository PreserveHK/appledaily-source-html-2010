<html><header><meta charset="utf-8"><title>指預算案難紓民困發哥教財爺貼交通費</title></header><body><h1>指預算案難紓民困<br>發哥教財爺貼交通費</h1><p>財爺曾俊華昨日公佈新一年財政預算案，對於預算案內容，外界反應可謂毀譽參半。周潤發覺得政府的政策缺乏長遠目標，未能達到治本的功效，他說：「搞好經濟，人人有工做，先係真正的富裕。」發哥表示政府應補貼交通費，才幫到市民紓困。</p><p>周潤發認為預算案寬減幾個月差餉及公屋租金不是長遠方法，他昨日接受電話訪問時說：「長遠幫到民生嘅最好方法就係搞好經濟，只要人人有工開，呢啲先係真正嘅富裕。而且目前啲交通費好似地鐵、巴士都咁貴，政府應該有補貼，如果控制到加價就真係幫到大眾。」</p><p>Kelly贊成資助上網</p><p>陳慧琳（Kelly）對政府提供上網費津貼表示贊成，她在電話中說：「我之前成立嘅慈善基金，最多人申請嘅就係上網費，今時今日好多功課都要上網搵資料，而每月百幾蚊上網費對好多家庭都係一種負擔。」<br>肥媽、鮑起靜及黎燕珊對於政府的預算案均認為合格，她們最關心醫療服務，鮑姐說：「醫療真係好重要，因為香港人口開始老化，應該多少少支援老人家醫療服務。」肥媽說：「醫療對我有影響，我老喇。」林峯及歐陽震華昨日在電視城接受訪問，林峯說：「都想置業，豪宅係目標，不過目前樓價太貴。」</p><p>Bobby撐壓抑炒風</p><p>歐陽震華（Bobby）贊成二千萬以上的豪宅加稅項，他說：「呢個幾好，可以壓抑炒風。其實我覺得應該提高低收入人士嘅福利，好似加生果金，多啲資源幫多啲低下層嘅人。」<br>楊愛瑾昨日在尖沙嘴出席活動，她說：「我最希望政府造就多啲就業機會。」邵美琪跟廖啟智在深水埗拍劇時表示，政府幫助有需要人士比派糖更好。<br>採訪：王崇穎、楊潔雯、葉雪<br>攝影：陳俊強</p></body></html>