<html><header><meta charset="utf-8"><title>讚巨胸新女事業線強勁阿倫教千嬅生仔密密啄</title></header><body><h1>讚巨胸新女事業線強勁<br>阿倫教千嬅生仔密密啄</h1><p>第二檔賀歲片《財神到》前晚舉行首映禮，楊千嬅由主角變陪襯，不敵谷胸搶鏡的內地女新人鞏新亮，譚詠麟（阿倫）口花花笑她心口的事業線拉得很直很強，捧場的鍾鎮濤（阿B）則笑言早知客串幾日戲，二人又教千嬅生仔秘技，阿B說要不小心和勤力，阿倫則說：「最緊要似啄木鳥，密密啄。」鹽花滿天飛。</p><p>譚詠麟與楊千嬅主演的新戲《財神到》前晚在時代廣場舉行首映，官恩娜、鍾鎮濤、彭健新及葉志強等都有捧場，內地女演員鞏新亮谷胸上陣成為焦點，連阿倫見她也即時說：「快啲讓開，畀佢影相先。」千嬅當堂由主角變配角。</p><p>「佢都有引誘我」</p><p>性感女星多以露乳溝提升知名度，故被指事業線生在心口，阿倫前晚對鞏新亮說：「你條事業線好強呀。」阿B則說：「我冇留意㖭，早知我都拍番幾日。」阿倫續說：「最開心係李力持，做佢上司，但佢都有引誘我，因為佢想我畀啲財富佢。」問他拍攝時可感尷尬？阿倫笑言：「拍嗰場戲時，我事業心唔係好重，今日事業心浮晒上面。」曾拍《非誠勿擾》的鞏新亮現年22歲，是甘肅人，她表示在戲中沒那麼性感。<br>前晚是阿B的57歲生日，眾人特地為他唱生日歌，阿倫還送上一盆竹，阿B笑說：「我19歲咋，細阿倫6年。」問到有否教千嬅生仔秘方，阿B說：「最緊要唔小心同勤力啲。」阿倫則說：「最緊要似啄木鳥，密密啄。」千嬅聞言則說：「唔知點解我冇問校長教生仔，可能我事業心太強。」當她被取笑沒有事業線時，千嬅說：「每個人事業線生喺唔同位置啫。」</p><p>千嬅片酬包是非</p><p>千嬅近日拍攝黃真真執導的新片《敗犬多情》時，敖嘉年物品失竊，有指千嬅懷疑是周秀娜所為，千嬅前晚說：「我捉賊嘅方麗娟上咗岸好耐，我冇懷疑過邊個，可能我結婚後冇嘢寫，呢啲片酬包埋要做嘅。」她強調與周秀娜合作愉快，問她有否妒忌周秀娜的事業線，千嬅說：「要搵一個胸大過我嘅女人有幾難？我喺娛圈做咗15年，唔通見一個大過我嘅女人就嬲咩？」<br>採訪：張俊銘<br>攝影：陳俊強</p></body></html>