<html><header><meta charset="utf-8"><title>夠Car事：E神夜行　快感擋不了</title></header><body><h1>夠Car事：E神夜行　快感擋不了</h1><p>有機會試車，當然都會想揀大熱車款探索一下吸引力何在。平治EClass車系自舊年推出新款之後，氣勢一直強勁，今次更有機會試E中之神E500CoupéAMGEdition版本。三日兩夜之旅，一向自以為唔會開快車嘅我，也抵擋不了那種來得柔順嘅速度快感。<br><br>記者：許維雅<br>攝影：伍慶泉<br>Model：CC</p><p>白色車身夜遊更矚目
</p><p>知道Mercedes-Benz可以借出近排大熱車系EClass試揸三日兩夜，已經夠晒興奮，再知道所借嘅係我心目中嘅神級E500，我嘅期待火速升級。雖然大部份男士覺得E仔神級車款應該係E63，但對於作為平日代步轎車，過份跑化嘅E63實在唔係一般女士杯茶。加上今次所試嘅經已係打正旗號代替CLK嘅ECoupé版本，扁平車身流線外型嘅雙門設計足以給人有揸跑車嘅感覺。第一次揸住呢部小跑夜中遊街，白身黑頂嘅絕色配搭、設計有型嘅LED頭尾霧燈，原來於暗黑街道中特別搶眼，收視之高令虛榮感直線急升，再有埋AMGEdition嘅18吋AMG合金輪圈、AMGsportspackage包圍等無敵配備，玩足三日都諗唔到外形上仲有咩地方可以改。
</p><p>強悍柔順隨時擁有
</p><p>至於內櫳陳設及配備，可以試嘅都幾乎玩盡，導航系統幫我搵路覓食、免提藍牙聽電話方便易用、嚴寒天氣有獨立恒溫暖椅幫手、用HarmanKardon環迴立體聲音響系統聽歌更勝在家，仲有唔刺眼嘅夜視倒後鏡、自動感光嘅顯示屏等等，通通都係貼心又實而不華嘅設計。要數好處確不能盡錄，最令我印象深刻反而係佢極柔順而充滿力量嘅操控感，於高速公路行駛，只須輕踩油門就會感受到馬力源源不絕嘅輸送，七速自動波相當敏捷，更會盡量保持高波以提升慳油表現，平均油耗每百公里都係11公升左右，加埋軟硬適中嘅避震，絕對係跑房車嘅至佳設定。最後當然唔會放過一試V8引擎嘅驚人力量，啟動Sport模式，一踏油門未踩盡，強悍馬力所帶來嘅推背感又會話你知，「我不單止是房車。」</p><p>E500CoupéAMGEdition　規格</p><p>引擎：5,461ccV8<br>馬力：388hp/6,000rpm<br>扭力：530Nm/2,800rpm-4,800rpm<br>傳動：七前速自動連+/-<br>售價：$968,000<br>查詢：27646919（仁孚行）</p></body></html>