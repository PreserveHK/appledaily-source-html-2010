<html><header><meta charset="utf-8"><title>低息逼人買樓 - 左丁山</title></header><body><h1>低息逼人買樓 - 左丁山</h1><p>去年十月，特首發表施政報告後，出席三台聯播嘅烽煙節目，一位女士在電話中話自己係醫生，會嫁一位律師，但兩人無力負擔一層港島市區嘅住宅單位，當時特首回答話：「新界仲有好多四千元一呎嘅單位。」新入行嘅專業人士的確好難一開始買樓就買入港島區單位，閒閒地七八千至一萬蚊一呎，好難出得起嘅，除非父母代交首期及交易費用啦。<br>言猶在耳，元朗區新樓盤開價五千二百蚊一呎，已經唔係四千元一呎咁筍價咯噃。記得九一年間，中半山帝景園開盤，就係呢個價錢咁上下，當時人人話幾貴，殊不知今天元朗區樓盤已經係呢個價。今日星期四適逢財政司司長曾俊華出席三台聯播節目講一○/一一預算案。如果有聽眾打電話問曾財爺：「邊度有四千蚊一呎嘅新樓呀？」財政司唔知會提供乜嘢答案呢？<br>前日吃開年午飯，由天真許主持，席上有地產代理權威S在，問權威S點解新樓越賣越貴，S先生話：「銀行水浸。銀行願意以HIBOR為基準，提供按揭貸款，目前供樓利率可低至一厘。而收租回報率可以有兩至三厘，制唔制得過呀？要鬧樓市有泡沫，首先要鬧低利率政策。」<br>正因為呢個政策冇得鬧，人人惟有按遊戲規則辦事，即係在銀行水浸之時，乘機大炒特炒，或者借到供款能力上限嚟買樓，S先生話銀行按揭部收到上司指令，要加大按揭生意指標，為咗交數，一位銀行職員何止請地產代理吃飯呀，更熱心到陪同地產代理去睇樓，幫埋手游說買家入市，拍心口話：「銀行估價一定到位。」最絕嘅，就係有一間銀行職員直接向地產代理公司老闆呻：「你位代理嘅嘴頭唔得噃，冇法子說服個客入市嘅，我幫埋口佢都講唔掂個客。」收到如此電話，老闆為之愕然，估唔到銀行為咗做成單按揭，仲猴急過佢位靠佣金為生嘅夥計！既然銀行大放水喉，有錢交首期嘅，唔買樓自住會覺得好蝕底，純炒就更開心，因為炒樓資金直情接近零成本吖嘛！曾司長面對如此局面，有何辦法？睇吓今朝佢會點講？</p></body></html>