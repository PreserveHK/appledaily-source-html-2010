<html><header><meta charset="utf-8"><title>入門勁平！功能喪強！550D高清出爐</title></header><body><h1>入門勁平！功能喪強！550D高清出爐</h1><p>高清拍片單反，Canon唔少！唔計高階機，低階亦有部500D，但高清拍攝只能用20fps，實在唔夠喉；今次改良升級版550D，有齊至全面嘅1,920×1,08030/25/24fps，滆合7D在拍片嘅強項，以後入門機都唔可以睇小！<br><br>記者：許福合<br>攝影：王文忠<br>Model：Kinki@PureModels</p><p>入門全高清</p><p>新550D機身仍保持輕細特點，插支Kit鏡，真係同Prosumer尺寸差唔多。影相畫質更作大幅度提升，使用同7D相近嘅APS-C/1,800萬像素CMOS，再配DIGIC4處理器，成像畫質同滑淨度可媲美7D，一下子將入門機質素提高唔少。<br>更強係攝錄影片，支援全高清1,920×1,080，並且可揀30/25/24fps，相比500D只能用20fps，拍出來嘅影片自然更流暢，所以亦有人話550D先至係真正入門級高清攝錄單反！影片會使用H.264編碼，機身當然唔少得HDMI輸出，我哋試用一支18-55mm鏡頭拍攝，可以見到人臉對焦效果唔錯，而且亦可玩到一定嘅景深效果。</p><p>支援2TBSDXC</p><p>至於影片收音，基本嘅可使用機身內置單聲道收音咪，唔滿意亦可自己駁個立體聲咪。因為睇重攝錄功能，550D嘅3"屏幕，亦用上3:2比例，加上提高到104萬像素，親身睇過，其美觀度可贏晒其他同級機種。<br>機身亦內置有短片裁切功能，可將影片嘅中間部份放大，有類似7倍嘅變焦效果，係較少見嘅功能，但只限在640×480解像度下使用。感光度亦有所提升，最高可用到ISO6400，並且可擴展至12800！連拍速度亦提升咗些少，由3.4提高到3.7fps，值得一提係用上9點自動對焦系統，即使側埋一邊都對到焦，而記憶體亦支援埋最新SDXC記憶卡，最高兼容2TB，拍片啱晒！<br><br>$6,480（機身）<br>$7,280（機身）連EF-S18-55mmf/3.5-5.6IS鏡頭）<br>$8,980（機身）連EF-S18-135mmf/3.5-5.6IS鏡頭）</p><p>試相</p><p>1.	（1/30sf/5.6ISO400）<br>	高解像度相片，細微如頭髮都可清清楚楚。</p><p>2.	（1/30sf/5.6ISO400）<br>	ISO400以下，雜訊控制都唔錯，睇落其實分別不大。</p><p>Profile</p><p>感光元件：1,800萬像素CMOS<br>記憶卡：SD/SDHC/SDXC<br>兼容鏡頭：EF接環<br>感光度：ISO100-6400<br>連拍速度：每秒3.7張<br>屏幕：3吋<br>影片：1,920×1,080@24、25、30fps（MPEG-4/H.264）<br>體積：128.8×97.5×75.3mm<br>重量：475g<br>查詢：Canon（31912333）</p></body></html>