<html><header><meta charset="utf-8"><title>醉死便埋 - 左丁山</title></header><body><h1>醉死便埋 - 左丁山</h1><p>肥仔K還是肥仔之時，因體重與高度不成比例，BMI過高，於是買醫療保險之時，保險公司要徵收保單以外嘅附加費，肥仔K唔肯畀，索性參加中大嘅營養餐減肥計劃，五個月減咗四十磅，大功告成，保險公司知道後，再向佢遊說買保險，但又竟然話佢短期內減肥速度太快，要佢去醫務所驗身，以求保證佢之體重下降不是因為有內在毛病，賣保險賣得咁腌尖，當然係求穩陣，將來賠償額可以減少之故，客戶幫襯買保險，不勝其煩，不如買呢間公司嘅股票。<br>呢日睇到《am730》講村上春樹於一九六八年時係早稻田學生，住在一間宿舍叫做「和敬塾」，於是問佢知唔知道有一個咁巴閉出名嘅校友。肥仔K唓一聲：「個個入住和敬塾嘅學生都知道o架啦，我地人人讀過《挪威的森林》的故事。」肥仔K在和敬塾住咗三年，好似嘆世界咁款。呢間宿舍招收國際學生，位於東京豪宅區，步行至椿山莊四季酒店，只需五分鐘。宿舍位於山丘之上，有不少大樹遮蔭，山坡下有一條小河，兩旁盡是櫻花樹。每年花開季節，嗰度就有不少遊人拍照，留下美景，寄宿在此，到早稻田本部返學，十分鐘步行而已，好地方也。肥仔K話當年村上春樹所住嘅宿舍，早已破破爛爛，係日本人本科生居住嘅，國際學生住在新建「巽」翼，每個學生一間房，舒適得多。和敬塾有兩個規矩，第一個就係入住嘅本科生新鮮人早午晚在飯堂內見到研究生（如肥仔K），一定要起身講一句早安/午安/晚安，禮貌十足，以示尊敬大仙，第二個就係全體宿生每年要參加一個馬拉松步行，晚上飯後集體沿住東京市中心嘅JR山手線行足一個圈，要到第二朝天光先至返到早稻田，所有新入住嘅學生，無論係新鮮人或是研究生，必須行畢全程，到咗第二年，肥仔K話成班同學行咗一半就開小差去咗飲酒，舍監唔會理。日本學生飲酒唔係人咁品，飲到大醉（例如星期五晚上），就大有辛棄疾詞「醉後何妨死便埋」嘅氣概，倒頭便睡在高田馬場街頭，日本人直行直過，全不理會。如果在香港，有成羣大學生醉倒街頭，必上《蘋果》頭版！</p></body></html>