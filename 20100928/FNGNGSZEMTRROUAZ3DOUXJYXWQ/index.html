<html><header><meta charset="utf-8"><title>三低方程式　藍天更藍</title></header><body><h1>三低方程式　藍天更藍</h1><p>部份男士覺得揸SUV型過揸房車，唔少人寧願捱貴油費都棄房換四驅。想引誘更多車主入局，拉低門檻、低油耗、低排放，這條三低固然是必勝良方，VOLVO為XC60推出全新2.0T型號，車價不但降至$42萬有找，新偈的油耗更低至8.5L/100km，一次又一次向環保之路走得更近，藍天白雲變得更美。<br><br>記者：許維雅<br>攝影：譚盈傑<br>Model：Rainbow@Zmodel.com
</p><p>轉數低　扭力大</p><p>雖然2.0T的馬力同扭力是細過3.2，但這副新偈勝在轉數低至1,750時，就可以全數釋出300Nm扭力，有埋Turbo的爆發力、雙離合器波箱加快轉波速度的幫助，性能表現不會差。</p><p>油耗低至$1.2/km</p><p>着衫最忌衣不稱身，太大件唔啱着，幾靚都無用。買車亦一樣，揀啲引擎容積太大的車款，於燈多車多的香港代步，實在得物無所用，下下畀油都不停燒銀紙。VOLVO今年全新開發的2.0T引擎，感覺就好似專為港人而設一樣，偈細啲、慳油啲、牌費都平啲，率先採用新引擎的，分別是差不多同期推出的S60及XC60。由原來只得3.0T6及3.2直六兩款的XC60，現添多一部新成員XC602.0T，將SUV門檻降至約$42萬，增強家族的號召力。以燃油直接噴注技術提升燃油效益的Turbo引擎，綜合油耗只需8.5L/100km，比起聲稱已經更慳油的XC603.2所需油耗11.2公升，慳了差不多三分一，每公里毋須$1.2，跟四門房車相若。雖不及電車環保，但多一個低油耗低排放的選擇，總算有助保護大自然，為藍天出力。</p><p>爬斜路　夠暢順</p><p>好多車主都如模特兒Rainbow的心態，驚揀啲低容積引擎車款會唔夠力，小熊仔就帶她出去兜一轉試車。Rainbow坐上司機位飆了幾條大直路、掟了幾個彎，大讚起步反應爽、馬力輸出暢順，上大斜路的感覺一啲都唔差過3.2型號。全新型號的2.0T雖然外形上無乜改動，但向來屬VOLVO王牌的XC車系，無論外形設計、安全配備還是車廂鋪排，都一向深得車主歡心。好似小熊仔就最欣賞識得偵測車距防撞的CitySafety系統，夠晒安全；而Rainbow就最愛大到可以當床瞓的尾廂平台，夠實用。加埋夠晒Sporty的車身兩側線條、夠霸氣的品字形車尾、夠Cyber的L形金屬中控台等，已經足以搶分，勉強多變亦只是多此一舉。</p><p>XC602.0T規格</p><p>引擎：1,999cc直四連Turbo<br>馬力：203hp/6,000rpm<br>扭力：300Nm/1,750-4,000rpm<br>傳動：六速Geartronic自動波四驅<br>售價：$419,000<br>查詢：29273388（維信汽車）
</p></body></html>