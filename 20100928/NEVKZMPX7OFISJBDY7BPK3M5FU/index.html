<html><header><meta charset="utf-8"><title>公主驕語第九話馬國明木口木面好人難做</title></header><body><h1>公主驕語第九話<br>馬國明木口木面好人難做</h1><p>馬國明入行十年，近年才漸露頭角，獲力捧做新一代小生，不過經常做好人、做儍仔，總是跳不出框框，就正如在《公主嫁到》中，他正正就是做一個冇變化又呆板的官媒，跟陳法拉正正常常發展一段情，更無緣跟金家三兄弟一齊搞笑。　撰文：楊潔雯</p><p>不知是不是馬國明本身的個性呆板，所以很多監製找最佳男配角做好人、做儍仔、做乖仔，總是想起馬國明，出道至今，他未做過壞人，今次在《公主嫁到》飾演的官媒丁有維，就是一個墨守成規，木口木面的書生，他說：「我做一個官媒，我講啲嘢都幾悶，係同陳法拉有段情，之後發現我的身世，仲係會影響個國家。主要搞笑都係金家三兄弟。」</p><p>搞笑最難拿揑</p><p>《公主嫁到》是一套喜劇，但馬國明冇份搞笑，他都有點失望，不過只是觀摩其他人演喜劇，他已經學了不少，他說：「我知道喜劇真係好難演，因為喜劇係幾難拿揑到，差少少就由笑料變無聊，再加埋其他人襯托，搞氣氛，先會有好嘅效果，《公主嫁到》嘅成功就係靠所有演員的合力，金家三兄弟表現合拍，祥仔又係搞笑高手，成日會即場度橋，令到套劇效果好好。」<br>馬國明鍾情演喜劇但沒太多機會嘗試，在他心目中，周星馳是喜劇之王，他說：「冇得講，係星爺，佢套套笑片我都有睇，最鍾意就係《少林足球》，故事好完整。」馬國明又覺得星爺已到喜劇的最高境界，他說：「做喜劇嘅最高境界係自貶，挖苦自己令到大家開心，自貶又唔會得罪人，呢個係最高境界。」</p><p>等機會演壞人</p><p>多年來被定型，不過早前他在《談情說案》中飾演的多情勇幹探，同樣搶鏡，第一次演花花公子，得到不少人讚賞，他說：「好多男觀眾都好鍾意我，邊有男人唔想風流。好多人話估唔到我可以咁playboy，原來我都可以幾型，所以話邪邪哋係多人鍾意，做乖仔真係冇乜好發揮，越好人越難做。」<br>做了一次邪邪哋風流幹探，馬國明終於可以破格演壞人，他說：「家拍緊《女拳》，我會慢慢變成一個壞人，之後係一套新劇，我終於有機會做一個真真正正的奸角，會有更多內心戲，所以我真係好開心，我最希望係做到喺街俾人指住嚟鬧嘅奸人，咁先至叫做成功。」</p><p>笑聲之最：最好笑同劇男演員　阮兆祥</p><p>「其實佢三兄弟都搞笑，如果真係要我揀，我會揀祥仔，因為好多時度橋，都係祥仔嘅主意，佢搞笑天份好高，所以我揀佢。」</p><p>最好笑同劇女演員　佘詩曼</p><p>「女我都係揀阿佘，佢做個刁蠻公主都好搞笑，發揮得好好。」</p><p>最好笑自己演出的一幕　金家兄弟公堂Rap</p><p>「我做官媒，咁最深刻就係有一場戲係公堂上面，三兄弟係突然喺公堂度rap，呢個係祥仔嘅意思，雖然我無份rap，但係睇住佢哋都覺得真係幾好笑，好有意思。」</p><p>《公主嫁到》劇情：多祿被賜毒酒</p><p>《公主嫁到》本周進入結局篇，周日加料連播兩集大結局，本報現披露周四起播出的28至31集大結局精采情節：<br>四德（鍾嘉欣飾）揭發韋貴妃（惠英紅飾）的惡行後，昭陽回復公主身份，四德與金多壽（黃浩然飾）因誤會分手，四德與宇文傑獲皇上賜婚。金多祿（陳豪飾）因失職全家被朝廷捉拿，昭陽為留一線，與金家脫離關係。<br>金家面對生離死別之際，仍維持樂觀精神要「喊住嚟笑住走」，多祿與來喜（關菊英飾）等人喝下皇上賜的毒酒暈倒。宇文傑造反，金多祿竟與皇上現身捉拿叛犯，始知金家所有人仍倖存，但昭陽卻被囚禁破廟中，全靠紙蜻蜓的出現，才令金多祿發現她藏身之處。<br>撰文：卓寶花</p></body></html>