<html><header><meta charset="utf-8"><title>贊助兼開班　教佳麗中草藥美容霸王搵世姐省招牌 - 李華華</title></header><body><h1>贊助兼開班　教佳麗中草藥美容<br>霸王搵世姐省招牌 - 李華華</h1><p>正所謂衰開有條路，賣洗頭水賣到上市嘅霸王集團（1338），早排爆出二噁烷風波，消費者一聽到話洗頭水有致癌物質，點會唔驚，霸王7、8月嘅銷售立即大插水！<br>啱啱先話情況有啲改善啫，今個月頭又再有兩款產品，俾國家食品藥品監督管理局捉佢虛假宣傳，話佢聲稱自己「堅固髮根，韌髮防落」有問題，搞到又要停牌澄清。<br>所以話，做消費品生意，品牌、商譽係最最緊要，一旦出事，真係有排修補o架！<br>不過，霸王嘅老細陳啟源勝在做人夠樂觀，佢話可以化危為機，仲繼續大力推銷旗下嘅新產品。</p><p>中國區總決賽指定護膚品</p><p>公司噚日就宣佈，旗下嘅護膚品品牌本草堂，贊助咗第60屆世界小姐中國區總決賽，成為大會指定嘅護膚品，仲為啲佳麗搞咗個中草藥美容護膚課程，教吓佢哋點樣可以散發「中國美」。<br>其實霸王最鍾意就係搵大明星做代言人，好似霸王洗頭水有「動L」成龍；最新產品霸王凉茶就有全宇宙最好打嘅甄子丹；本草堂嘅代言人都唔弱，係天后王菲。<br>今次出動埋世界小姐，究竟霸王嚟緊可唔可以成功洗底？華華拭目以待！<br><br>李華華<br>mailto:LiWaWa@AppleDaily.com</p></body></html>