<html><header><meta charset="utf-8"><title>隔牆有耳：新民主女神像終獲放行 - 李八方</title></header><body><h1>隔牆有耳：新民主女神像終獲放行 - 李八方</h1><p>海關繼年初扣查民建聯「禮義廉」T恤後，近日又扣查由美國運嚟香港嘅新民主女神像。支聯會副主席李卓人相當緊張，噚日致電關長袁銘輝，了解吓點解連六四藝術品入境都有阻滯。阿人引述關長稱，今次只係循例抽查，絕無政治因素，知道件貨係支聯會就更加放心，可以順利入境。阿人話經已叫人去提貨。<br>八方向海關新聞組查詢吓呢件事，高級新聞主任卻只係重複前日答案，就係：「唔評論個別個案。」<br>既然關長都同阿人講放行新民主女神像，新聞官竟然重播舊帶，八方當然唔滿意呢個答覆，問佢可唔可以了解吓最新情況，點知佢繼續做錄音機。後來先至回覆話，關長向阿人講解一般處理貨櫃正常程序，入口商可問海關檢查進度。<br>新民主女神像能否入境，關乎香港言論、表達自由有冇受壓，海關有責任向市民交代，官員廢話少講啦。</p></body></html>