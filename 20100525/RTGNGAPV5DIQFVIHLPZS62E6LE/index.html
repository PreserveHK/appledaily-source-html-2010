<html><header><meta charset="utf-8"><title>八方人物：梁家傑超級粉絲　立志做區議員</title></header><body><h1>八方人物：梁家傑超級粉絲　立志做區議員</h1><p>林詠妍（LaLa）自稱是個普通幼稚園實習教師，但其兩個行徑令人非常費解：立志當區議員、崇拜梁家傑。中央與港人的關係，就像成人與幼稚園學生。她教學生做人要有主見，他朝做了區議員，就用同一方法教育香港人，「大人講嘢，要聽，但唔係全部聽晒。你要解釋點解唔聽，講自己想點。成個社會都應該係咁。」</p><p>「想為社會做啲嘢」</p><p>「喺黨入面，我只係一粒塵。」22歲的LaLa是教育學院學生，課餘活動除了逛街扮靚煲台劇，就是穿上公民黨紫色風褸，在九龍東支部做「打雜」，派傳單打電話，有網民稱她為「公民黨女神」。記者勸她，很多區議員做了二十年還是區議員，「幫到市民都可以改變社會。我想讀好啲書，做個有料區議員，唔一定要做立法會議員。」<br>從小貪玩無目標，直至中六，LaLa突然開竅。那段日子，她天天到中環大會堂圖書館溫習，舉頭望窗，就看見天星碼頭，「明明日日都喺度，突然望到佢俾人拆，成幢冇晒，我覺得好寒、好傷心。」自此她意識自己對香港「有感情」，「開始知道自己想為社會做啲嘢，見到唔公平嘅新聞，就對住個電視係咁鬧。」<br>07年梁家傑選特首，LaLa做了他的超級粉絲，最欣賞他戇直。「傑哥明知選唔到都努力去做。」她甚至用傑哥的相片做電腦桌面wallpaper和MSN圖示，08年做立法會選舉義工，正式入黨，「通宵睇點票，朝早返學，連續50個鐘冇瞓，嗌到成個禮拜出唔到聲。同學覺得我好白癡，做啲咁嘅嘢又冇錢收。其實好似人哋打遊戲機，鍾意做，唔會悶。」</p><p>「傑哥冇令我失望」</p><p>入黨之後，LaLa發現從政並非想像般簡單，努力未必有回報，公投運動對她的打擊很大，「5.16夜晚好緊張，連續幾個鐘不停sendsms畀所有朋友話告急，咁少人投票，我好想喊。」唯一令她重拾信心的又是傑哥，「我哋去街市貼海報，淨係准貼舖頭入面，其他黨違規貼埋條柱，傑哥死都唔肯貼。我入黨之後好多睇法唔同咗，但係傑哥冇令過我失望，由始至終都係謙謙君子。」<br>LaLa深感香港人太懦弱，在幼稚園鼓勵學生「發言」，希望把這套教育理念用於社會，「香港人由細到大都係服從，細個聽老師話，返工聽老闆點。我唔要學生淨係聽我講嘢，會問佢諗緊乜。大人成日話畀小朋友自由學習，事實係冇囉。」<br>記者　白琳</p></body></html>