<html><header><meta charset="utf-8"><title>邪惡左輪　西部版GTA</title></header><body><h1>邪惡左輪　西部版GTA</h1><p>點解《GTAIV》咁受歡迎？因為玩家可以喺遊戲入面，殺人放火有條金腰帶之餘，仲逍遙法外，人性真邪惡！今次《RedDeadRedemption》就避一避衞道之士嘅抨擊，將背景搬到西部牛仔年代，繼續可以做濫殺無辜、打劫銀行、攤敵人喺路軌等火車輾過呢啲瘋狂行為，好恐怖，我聽見都作嘔。<br><br>記者：阿洛</p><p>強化背景互動性</p><p>呢隻《RedDeadRedemption》來頭唔細，係由Rockstar聖地牙哥工作室開發，擺明係《GTAIV》嘅西部牛仔版；遊戲採用同《GTAIV》一樣嘅RAGE引擎開發，不過畫面就更加強化，更加細緻。同時，動作模擬引擎EuphoriaPhysics更可令人物動作，與身邊物件、動物等互動性大大加強；除了人類之外，如主角騎嗰隻馬、流浪狗、野生鹿、蛇、狼、豹、獅子等，都會有逼真嘅動作同反應，等各牛仔去親親大自然，體驗打獵嘅樂趣，不過打獵之後，記得拎動物啲毛皮去賣，值錢o架！</p><p>金盆洗手唔抹手</p><p>故事背景設定喺1911年，雖然當時已經有車、有飛機，不過佢哋喺遊戲中完全唔會出現！頂籠都只有火車。古仔講玩家係已經金盆洗手嘅「有背景」牛仔JohnMarston，殺人放火金腰帶好多年之後，決定為過平靜生活而引退，點知3年後，聯邦政府調查局（TheBureauofInvestigation，FBI的前身），為了獵殺主角昔日嘅夥伴，以阿John老婆仔女嘅人身安全，威逼佢重返西部荒野，面對昔日好兄弟同敵人，睇嚟阿John支左輪都有排忙。
</p><p>做個出色的牛仔</p><p>遊戲世界裏面嘅一日，就等於現實世界兩粒鐘，操作方面，會繼承《GTAIV》嘅系統，玩開嘅應該好易上手。而特殊技方面，呢隻Game就有「Dead-eye」神槍手系統，又係玩慢動作俾你慢慢瞄，而隨住遊戲進行，玩家更會學到更多唔同技能，好似連環鎖定幾個目標咁。今次除咗表現牛仔浪漫風格嘅左輪手槍外，仲有超過13種武器，包括機關槍、散彈槍、獵槍、狙擊槍等，而且仲有斧頭、刀、繩索等埋身武器。<br>話明玩法似《GTAIV》網戰當然亦係主打，最多16人參與，可以組成8人幫派蝦蝦霸霸，進行生死鬥、幫派戰或搶旗仔之外，又可以群體狩獵，真係歡迎你哋嚟到呢個「慢煲路」嘅世界。</p><p>Profile</p><p>遊戲：《RedDeadRedemption》<br>主機：XB360/PS3<br>廠商：RockstarGames<br>類型：動作<br>人數：1-16人</p></body></html>