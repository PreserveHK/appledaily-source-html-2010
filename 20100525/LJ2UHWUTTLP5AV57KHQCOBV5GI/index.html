<html><header><meta charset="utf-8"><title>B200加Turbo　車仔發狂</title></header><body><h1>B200加Turbo　車仔發狂</h1><p>一直覺得車仔都係賣吓樣、內櫳夠實用就算。不過Benz休閒車仔BClass，最近加添Turbo版本，馬力推高至193匹，上斜唔使刻意谷都爆住去，越踩就越過癮。掟住彎入相思灣嘅快感，先令我真正感受到原來車仔都可以咁好玩。<br><br>記者：許維雅<br>攝影：周旭文<br>Model：Tiffany</p><p>外表斯文馬力驚人</p><p>凡事唔好淨係睇外表，估唔到連睇車都係。最新到港嘅平治B200Turbo，車仔細細、外表斯斯文文，唔試過都唔知佢咁「片」得。雖然同B200引擎容積一樣係2公升，但加上渦輪增壓後，馬力激增57匹變為193匹，扭力由185Nm升到280Nm，轉速低至1,800rpm時已經可以爆發威力，同出名係跑格辣車仔嘅GolfGTI有得揮。0-100公里只需7.4秒，極速每小時達至225公里，單睇數據就知呢部車仔飆起上嚟有幾好玩，以往揸車仔上大斜路，總覺得要畀啖油，KickDown先會再去，但B200Turbo嘅力量源源不絕，咁當然仲有重新調校嘅AUTOTRONIC無段變速波箱協助，上斜先會咁暢順無比。螺旋彈簧、氣壓式避震器及選擇性吸震系統等互相配合，更會因應路面情況而調節出軟硬適中嘅懸掛，令車仔沿清水灣道入相思灣都表現出極佳嘅穩定性及循迹性，繼續瘋狂掟彎都唔會腳軟。
</p><p>每公里$1.15好玩又慳油</p><p>B200Turbo嘅加速表現比起B200強勁一大截，但油耗卻只係輕微提升至8.1L/100km，以每公升約$14.3油價計算，一公里只需約$1.15，抵玩至極。兩者外形同內櫳大致相同，三間磨砂設計嘅鬼面罩、前尖後圓嘅大尾車身、電鍍飾邊配襯嘅霧燈及中控台，依然搶眼，惟獨水滴形頭燈換上Bi-xenon嘅白光燈，令車仔更神氣。配備方面，全真皮座椅、定速巡航系統、6CD音響等已屬平治車系嘅基本裝備，BClass有埋王牌PARKTRONIC輔助泊車系統，勝過不少同級。論實用，唔少得B仔嘅大尾廂，544公升儲物空間，平日已夠用有餘。加上車身高，又可1/3、2/3或全摺後座變成平台，變出最大2,245公升儲物空間，假日載三四架單車出郊外玩都無問題。嫌三十幾萬車價略貴？包埋SportsPack包圍、升級17吋輪圈及Metallic銀底車身顏色等Options，都慳唔少啦。</p><p>平治B200Turbo規格</p><p>引擎：2,035cc直四Turbo<br>馬力：193ps/5,000rpm<br>扭力：280Nm/1,800-4,850rpm<br>傳動：AUTOTRONIC無段變速，前驅<br>售價：$338,000起<br>查詢：仁孚行（28957339）</p></body></html>