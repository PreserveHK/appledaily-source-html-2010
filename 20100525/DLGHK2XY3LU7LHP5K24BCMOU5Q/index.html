<html><header><meta charset="utf-8"><title>消費blog：大電視三折　益世盃球迷</title></header><body><h1>消費blog：大電視三折　益世盃球迷</h1><p>世界盃殺到嚟，用大電視機睇波梗係爽啦，但係一啲46吋、52吋嘅iDTV，講緊要成兩萬蚊先有交易。連鎖電器店生活電器巿場部老友Helen噚日同小妹報料，佢哋即日起舉辦世界盃Samsung陳列電視開倉，低至三折發售，包埋一年保養㖭。主打兩大系列分別係Samsung650系列iDTV同埋B7000LEDTV。<br>Helen話，650系列賣點係對比度達50,000:1，特別推介52吋全高清iDTVLA52A650A1F，原價$20,980，陳列價$8,990（43折）；46吋嘅LA46A650A1F，原價$16,980，陳列價$7,580（45折）。至於B7000賣點係機身夠纖，筍貨有46吋嘅UA46B7000WMXZK，原價$28,880，陳列價$12,996（45折）；40吋嘅UA40B7000VMXZK，原價$20,980，陳列價$9,441（45折）。開倉地點係元朗電器城（查詢27903398），啲陳列機全部限量發售，售完即止。<br>港九電器工程電業器材職工會技術總監孫名林話，消費者買陳列機事前要做啲工夫，包括上網check吓心水型號出咗幾耐，如果只係出咗一年，即係最多陳列咗一年，以一般薄屏電視起碼有三年壽命計，減價到三、四折就相對抵買。小妹就提醒要睇埋供應量，如果只推得三幾部嘅話，隨時變成元朗一日遊。<br><br>電郵：mailto:shoppingjing@appledaily.com</p></body></html>