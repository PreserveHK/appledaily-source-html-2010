<html><header><meta charset="utf-8"><title>隔牆有耳：陳淑莊誤登大劉女友榜 - 李八方</title></header><body><h1>隔牆有耳：陳淑莊誤登大劉女友榜 - 李八方</h1><p>以做政治諷刺舞台戲《東宮西宮》聞名嘅公民黨陳淑莊（Tanya），最近忽然被傳入過城中富商「後宮」，有豪華大屋畀佢住，仲幫佢畀讀法律學位嘅學費，呢單傳聞中嘅男主角，正是「大劉」劉鑾雄。噚日有記者喺立法會當面質問Tanya，大約10年前係咪獲大劉關照，住喺渣甸山豪宅唔使交租？又問佢留學外國讀法律嘅學費，係咪都係由大劉負責。Tanya同男朋友「英雄哥」拍拖八年，感情穩定，聽到有記者咁問即時O嘴，「唔係啩？」</p><p>「我乜嘢山都未住過」
</p><p>大劉追求對象多元化，由大美人到小記者都睇得上眼，唔通Tanya都係佢杯茶？Tanya矢口否認同大劉有任何交往，只係多年前租住過灣仔東生大廈一個單位（03年華置收購後，重建為YorkPlace），個個月交租幾千蚊。佢又話租樓住咁多年，都係租灣仔舊樓，「渣甸山豪宅？我乜嘢山都未住過！」<br>Tanya又笑言，如果租住華置舊樓單位都算被大劉「照顧」，咁好多香港人都係大劉「照顧」對象，而佢曾經租住華潤、新世界、長實物業，難道同眾多大孖沙都有關係？至於交學費問題，Tanya斬釘截鐵咁講，「由細到大，都係阿媽畀錢交學費。」而且佢冇去過其他地方留學，呢個富商畀錢佢留學交學費嘅流言，佢話聽到後，都要借用民主黨卿姐鬧人嗰句口頭禪：「好離譜囉！」話雖如此，Tanya同大劉又唔係九唔搭八嘅，佢承認識得大劉，「識咗冇10年都有8年啦。」</p><p>係透過朋友認識大劉</p><p>據講Tanya係透過朋友認識大劉，大劉更介紹埋兒子劉鳴煒畀佢認識。大劉10年前曾與大律師王穎妤傳出緋聞，Tanya當年剛畢業做見習律師，今次傳言似係張冠李戴。剛重返立法會嘅Tanya，近日忙於重組議員辦事處，佢過去10年都租樓住，家陣可能要認真考慮置業「上樓」。咁買華置樓好冇？「樓價咁貴，我乜樓都買唔起啦。」<br><br>mailto:pf_lee@appledaily.com</p></body></html>