<html><header><meta charset="utf-8"><title>Google搜尋榜　四叔天匯十大不入龔如心網上最紅 - 李華華</title></header><body><h1>Google搜尋榜　四叔天匯十大不入<br>龔如心網上最紅 - 李華華</h1><p>要知呢期乜嘢最紅，可以去搜尋網站睇吓乜嘢字詞經常俾人search，Google搜尋器更加會將網友搜尋字眼列榜。噚日佢哋公佈半年結，今年上半年最具人氣嘅富豪同樓盤，華華以為實係四叔李兆基同天匯，點知估錯晒！<br>最多人搜尋嘅富豪名字，原來係已故華懋集團主席龔如心。據有關方面講，持續一段時間嘅華懋千億爭產案，最終喺今年初定案，華懋慈善基金贏咗，當時小甜甜嘅人氣熱到爆燈，之後雖然唔係個個月都排第一，但係累計搜尋次數已經無人能及，你話小甜甜嘅魅力幾巴閉，個人雖然走咗，大家對佢都仲好有興趣。<br>華華見喺十大榜入面，四叔連名都冇，多口向有關方面打探，「咁阿四叔排第幾呢？」噢，10名不入！唔單止四叔如是，天匯亦10名唔入，可能同資料截至6月底止有關，全年嚟計，或者有機會。<br>至於排名榜第二位，又係因為「爭嘢」上榜嘅，佢就係亞視主要股東查懋聲。由於亞視股權爭拗，佢同蔡衍明隔住傳媒過招。其間，蔡衍明得到星島集團主席何柱國「聲援」，所以連帶何生都上咗富豪搜尋榜第四位。<br>除咗人氣富豪，華華仲特別留意樓盤搜尋排行榜，不過結果又係出乎意料，天匯竟然榜上無名！最多人search係賣個滿堂紅嘅YOHOMidtown，好明顯係用家主導。<br>至於股票搜尋排行榜，最多人search嘅股票係福和（923），佢係今年首季最多人認購嘅新股，自然多人搜尋有關佢嘅資料啦；排第六嘅股票亦值得留意，係陳振聰嘅宏霸數碼（802）！喺華懋爭產官司中，主角之一嘅陳振聰上唔到富豪搜尋榜，但係佢間公司喺股票搜尋榜攞番一席，算唔算有啲安慰呢呵！</p><p>今年上半年富豪搜尋排行榜</p><p>第1名　龔如心　已故華懋集團主席<br>第2名　查懋聲　亞洲電視主要股東<br>第3名　BalramChainrai　香港印度商會前主席<br>第4名　何柱國　星島新聞集團主席<br>第5名　李慧鏑　中國移動集團總裁助理<br>第6名　龐維仁　太平洋資本投資亞洲主席<br>第7名　黃廷芳　信和集團主席黃志祥父親<br>第8名　黃光裕　國美電器前主席<br>第9名　唐煒臻　自稱「中國畢菲特」涉龐氏騙局<br>第10名　許畯森　國森集團主席<br><br>李華華<br>mailto:LiWaWa@AppleDaily.com</p></body></html>