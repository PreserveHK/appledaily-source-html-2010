<html><header><meta charset="utf-8"><title>中環在線：撐老竇代言產品　祖名掃霸王股票 - 李華華</title></header><body><h1>中環在線：撐老竇代言產品　祖名掃霸王股票 - 李華華</h1><p>霸王集團（1338）旗下洗頭水嘅致癌疑雲搞咗成兩個星期，最後要出動埋國家食品藥品監管局，嚟力撐產品唔會影響健康，之不過投資者似乎唔係太領情。上星期好多長線基金好似富達、未來資產咁，都排住隊沽霸王，所以霸王股價雖然已經累計跌咗兩成，但大家依然唔太敢撈底。<br>不過，凡事都有例外，除咗霸王老闆陳啟源身先士卒增持股份之外，霸王大名鼎鼎嘅代言人成龍……個仔房祖名，原來都有趁霸王股價暴瀉時，低吸霸王股份！<br>房祖名日前喺內地一個公開場合話，覺得霸王呢單嘢係因為有名人代言，引起大家關注，先至特別容易受到攻擊，所以佢喺霸王股票狂跌時就掃咗好多貨。<br>咁家批貨賺定蝕呢？祖名就好坦白咁承認做咗大閘蟹喇，不過佢堅稱睇好霸王長線行情，仲話股價一反彈，佢就會變有錢人㖭！投資銀行德銀似乎都同祖名一樣，覺得係時候博反彈，總共用咗成3億銀掃貨。<br>雖然祖名力撐老竇代言產品冇問題，但有內地網友就好有心機，總結咗成龍咁多年來代言產品嘅表現，例如小霸王遊戲機，公司最後倒閉；愛多VCD，老闆坐監；汾湟可樂，成個品牌銷聲匿迹；開迪汽車，全國賣900幾部……所以喺網上成龍又多咗個新綽號：「廣告殺手」！<br>李華華</p></body></html>