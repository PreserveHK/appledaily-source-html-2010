<html><header><meta charset="utf-8"><title>閃銀農夫車　大股誘惑</title></header><body><h1>閃銀農夫車　大股誘惑</h1><p>農夫車一個尾斗，在外國多載大量蔬果，確實好使好用。而雙龍SsangYong旗下的ActyonSports，近日就玩變臉兼加入BlingBling閃銀Parts，更潮更In之餘，最正是尾斗，刻意加上蓋冚，更迎合香港人需要，用來大量載物都無問題！<br><br>記者：徐影龍<br>攝影：譚盈傑<br>Model：Miki@PureModels</p><p>摸摸大籮柚　載物好Easy</p><p>農夫車最大特色是尾斗，不過ActyonSports主打私人用途，露天式尾斗確實用處不大，唔通你日日幫人搬屋搬寫字樓咩，所以屬Option之一的硬頂尾蓋就相當實用，閉合時不但令車身線條更一體化，就算載物擺嘢，輕輕揭起就搞掂，又有油壓管支撐，實用之餘亦唔怕夾手啦！</p><p>大量鍍銀裝飾</p><p>香港不似外國，見得最多農夫車的是地盤工程車，車尾擺晒雪榚筒同架生，一味得個悶字。睇番主打私家車市場的雙龍ActyonSports，一身鋼琴亮黑已夠Sharp醒，全車包圍勁有線條美感，最搶眼是車頭，小改款後霸氣橫溢，一對戚眼巨型頭燈，簡直俾佢睥到有啲心寒，加上側鏡、門柄、油缸蓋等，全部換上BlingBling鍍銀物料，這架柴油商用車基本上已可當私家車揸出街Wet。</p><p>柴油Turbo好夠力</p><p>內櫳採用五座位設計，對香港一般家庭來講已經好夠用，駕駛艙設計得宜，就算只得布椅及膠料為主，都唔覺Cheap，全因廠方為軚盤、波棍面板及出風口等，加入鍍銀物料，觀感上更Young更潮氣。稍嫌不滿意手掣，設在波棍左方，手短之人拉起來不是太方便。<br>ActyonSports到港版本為4WD四驅，比兩驅版更好力兼轉向靈活，實測時尤其明顯，跑山上大斜好夠力，基本上吊住千零二千轉已夠行。當然一副柴油Turbo偈及6速+/-波箱，一樣功不可沒。淨車價21萬多些已算抵玩，配齊GPS、門邊腳踏、硬尾冚等全套Option都是約25萬，耗油約$0.7/km，長揸長慳，對有2號貨Van牌的人，絕對值得考慮。</p><p>SsangYongActyonSports4WD</p><p>引擎：1,998cc柴油Turbo<br>馬力：141ps/4,000rpm<br>扭力：31.6kg-m/1,800起<br>傳動：6速+/-波箱<br>售價：$216,800起<br>查詢：SsangYongHK(21172287)</p></body></html>