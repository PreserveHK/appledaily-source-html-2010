<html><header><meta charset="utf-8"><title>Off-road打野戰　狂剒（音：Chok）</title></header><body><h1>Off-road打野戰　狂剒（音：Chok）</h1><p>某日下午坐着Suzuki的Jimny及GrandVitara，越過幾呎深的大坑、途經多彎險峻的爛路、衝上凹凸不平的斜坡，差啲唔記得自己仲喺香港。首次親身經歷玩Off-road，一場大雨令驚險程度倍升，好玩刺激之餘，仲學識征服爛路秘技係剒軚，更力證Suzuki的SUV一樣野得過。<br><br>記者：許維雅<br>攝影：陳陶鈞<br>Model：Sukmi</p><p>挑戰斜坡大坑</p><p>眾所周知，Defender是Off-road之王，至於其他四驅SUV的能力，單從規格表上的數據，實在是紙上談兵。好似Suzuki的Jimny及GrandVitara，馬力不算大，配備亦不算特別豪華，不過代理仍膽敢邀請我哋深入WarGame場叢林，挑戰一關又一關專為玩Off-road而設的斜坡大坑。這麼艱巨的任務，當然要由來自馬來西亞的Chris賜教，他有十幾年玩Off-road經驗，身兼教練及幫手搞比賽工作，由他邊揸邊教大家。</p><p>慢慢試　唔好死要面</p><p>點先可以將架車的轉速拖到最慢？進入爛路前，先按下4WD-L四輪低波按鈕，代表波箱齒輪會低一格，較密齒輪可以行到最慢最多磨擦的狀態，然後才入L波開車。每當需要衝上凹凸不平的斜坡，看見Chris如摩打手般將軚盤左右兩邊剒，聽埋引擎、車胎瘋狂轉動的聲音，車身不停向兩側擺動，氣氛的確緊張刺激。一輪衝鋒後，雖然兩車都成功過關斬將，但Jimny好似略勝一籌，車身輕巧、波齒比較粗、底盤設計都更適合玩Off-road。而車身較大的GrandVitara的優勝地方當然是可以坐得更舒適。</p><p>唔好夾硬嚟</p><p>「各位愛面子嘅男士們，以我嘅經驗，玩四驅最忌唔衰得，見到人得你唔得，夾硬要過就係最危險。如果過唔到，咪諗過第二個辦法或者行過第二條路，唔一定要勉強跟人。」</p><p>靠副駕駛員落Order</p><p>玩Off-road最重要知條車胎「浪」咗喺邊，條胎要食住邊個位先最安全，所以每當睇唔清楚輪胎位置同路面情況時，就要靠副駕駛員落車畀訊號，等佢控制你去左定右，呢個時候信任同溝通就好重要。Off-road最好玩嘅地方係每條路都有唔同做法，亦要因應每架車嘅性能、車胎同裝備去做唔同嘅嘢，最緊要做到一個字「慢」。</p><p>手不可放軚環內</p><p>急速扭軚嘅目的係要增加車胎同地面之間的Friction（磨擦），但又唔可以Oversteer（過度轉向）；否則會撞到兩邊大樹，所以手指公千祈唔好放喺軚環裏面，一但搶軚就好易撞斷手指。</p><p>Jimny規格</p><p>引擎：1,328cc直四DOHC<br>馬力：85PS/6,000rpm<br>扭力：110Nm/4,100rpm<br>傳動：四前速自動波四驅<br>車重：1,420公斤<br>售價：$179,800<br>查詢：23320091（香島汽車）</p><p>GrandVitara規格</p><p>引擎：1,995cc直四DOHC<br>馬力：140PS/6,000rpm<br>扭力：183Nm/4,000rpm<br>傳動：四前速自動波四驅<br>車重：2,070公斤<br>售價：$298,800</p></body></html>