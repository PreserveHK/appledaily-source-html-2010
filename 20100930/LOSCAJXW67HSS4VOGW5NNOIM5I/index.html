<html><header><meta charset="utf-8"><title>喜歡升定跌？ - 左丁山</title></header><body><h1>喜歡升定跌？ - 左丁山</h1><p>香港人喜歡見到樓價升還是見到樓價跌？左丁山以為係前者。經歷過一九九七至二○○三年嘅中產階級大屠殺之後，有樓嘅中產仲唔聞跌色變乎？在那「八萬五」加「金融風暴」加「科網爆破」加「沙士」接連打擊經濟時期，不少人燒炭，做資產重組，申請破產，苦不堪言，當時有一間專做私人破產嘅律師行，幾乎想成立一間附屬公司，分拆上市，可見當年呢類生意多成點。當然，僥倖死不了，苦撐到二○○五年後嘅中產業主，依家返晒家鄉嘞，仲賺突咗㖭，自然喜上眉梢，同佢地講樓價要跌不要升，佢地睬你都儍。<br>希望樓價跌者，應該係尚未置業人士，其中以年青人居多。睇人口金字塔，香港最多人口係介乎四十四至五十八歲之間（據二○○六年人口年齡結構推論），以常理計，呢個年齡組別嘅人口同時亦係目前社會經濟嘅支柱，「當打」人士也，已是社會骨幹，亦可能係最大嘅業主群，左丁山好希望本港大學嘅民意調查人員自發性做一個調查，睇吓呢群人對樓價升跌嘅態度，左丁山就估計呢班以沉默大多數為主嘅中年人唔願意見到樓價跌。<br>樓價升嘅社會後果係年青無樓人士不斷埋怨政府。樓價跌嘅社會後果係經濟呆滯、負財富效果甚至消費萎縮，連累埋就業率。香港領導人曾蔭權為樓價升而頭痛，前領導人董建華為樓價跌而痛苦，現任美國總統奧巴馬為美國房地產市道大衰退而一籌莫展，奧巴馬都唔知幾想美國房產市道復甦，降低銀行嘅銀主盤數字。如果你係政治領導又有得揀嘅話，你喜歡做曾蔭權吖，董建華吖，還是奧巴馬呢？如果因為權力與地位相差懸殊，你一定會揀做奧巴馬嘅話，你想因為樓市升而俾人批評還是想因為樓市跌而俾人鬧？記住，當美國房價一路下跌（如香港在○三年）之時，買樓人士就少晒。到樓價升到不能負擔之時，就人人都話要買樓，九月二十七日《蘋果》財經版大字標題：「天宇海越賣越平，長實頂爛市」，如此標題，是貶是褒，讀者自行判斷，左丁山就以為係：編輯批評長實好以平價賣樓！</p></body></html>