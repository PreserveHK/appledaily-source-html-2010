<html><header><meta charset="utf-8"><title>十一國慶價　$1,380執部Android</title></header><body><h1>十一國慶價　$1,380執部Android</h1><p>聽日係10.1黃金周，趁假期掃平貨事在必行！聽日先達搞咗個國慶手機大優惠；呢期Android機大熱，Sales力推VodafoneV845，罕見降至千四蚊平絕全城！智能機唔係你杯茶？日系機同樣靚價，圓滑靚仔830SH，唔使五百！執平貨趁早，10月7日後無o架喇！<br><br>記者：陳國輝<br>攝影：楊錦文<br>Model：Kaylie@Jacso</p><p>全城最平Android2.1</p><p>VodafoneV845屬於華為產品，佢背景係點唔重要，最緊要能夠以$1,380呢個「入門價」，買部Android2.1手機，各大品牌根本無一間做到！先講流暢性，V845採用Qualcomm528MHz處理器，想佢好似溜冰咁順就無乜可能，瀏覽網頁時會有輕微窒格；至於每打開一個程式時，間中會停頓一兩秒，但整體仍可接受。<br>值得注意係，呢部3G機除提供HSDPA7.2Mbps數據傳輸，佢仲內置Wi-Fi，行到有Hotspot嘅地方，隨時都能夠上網；V845僅110g嘅重量亦算輕，但竟配備一個2.8"大芒，對比HD2、Desire等「巨無霸」無疑拍馬都追唔上，但千零蚊價位就玩齊AndroidOS加Multi-Touch輕觸操作，肯定係全城最抵。</p><p>雖然場內V845比數碼通「正行」平$300，但大家出機前最好Check清楚；呢批俗稱「台機」嘅V845，功能、語言全部同行貨一樣，但就唔包原廠保養，所以買機前一定要試真啲呀！
</p><p>8GB輕觸芒　插水兩成</p><p>想買部功能較強而且具特色嘅手機，仲有其他介紹！例如LGKM900就內置8GB記憶體，要聽歌睇片，直頭連microSD卡都慳番，售價由二千蚊降至千七有找，激插水近兩成；而另一部俗稱「鯊魚」嘅SamsungS5350，直立式十足剃刀嘅設計，加埋僅11.9mm超薄機身，減至一千蚊多啲應該有Fans追捧。<br>幾百蚊貨仔仲有其他選擇，K-TouchD99採用「雙頭筆」設計，上下兩邊同時可以傾電話，而且推出唔夠兩個禮拜已經減價一成，相當少有；至於索愛W205則純粹從平出發，由$680減到$480，仲內置Walkman功能，抵過買iPod。
</p><p>日系機反滙率　減一半</p><p>呢排日圓滙價猛咁升，咪以為買日本仔貨一定蝕晒水，原來場內都有日系手機舖頭參與10.1國慶大減價！講緊係Softbank740SC同埋830SH兩個型號；聽個名就知道唔係新款，但勝在外形一啲都唔Out，尤其薄身摺機740SC更採用中文介面，唔單止支援寫SMS，連接收、睇中文訊息都無問題；另一部830SH一句講晒就係夠「抵」，由近千元激劈至$500有找，仲提供黑、白兩隻色俾你選擇，呢個價喺邊度搵先！</p><p>Profile</p><p>系統：Android2.1<br>處理器：Qualcomm528MHz<br>記憶體：512MBROM/256MBRAM<br>制式：WCDMA/GSM三頻<br>體積：100×56×14mm<br>重量：110g<br>屏幕：2.8"<br>通話時間：270分鐘<br>備用時間：270小時</p><p>（a）T-PerfectMobile（29888008）<br>（b）三禾電氣（23740618）</p></body></html>