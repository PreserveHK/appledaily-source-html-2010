<html><header><meta charset="utf-8"><title>黃建業又套股換樓2億銀買大埔靚舖 - 李華華</title></header><body><h1>黃建業又套股換樓<br>2億銀買大埔靚舖 - 李華華</h1><p>呢排股市好悶，但樓市就發晒癲！日日都話有屋苑呎價創歷史新高，估唔到連舖市都旺到發紫！早排大手減持美聯（1200）嘅集團主席黃建業，當人人都以為佢睇淡股樓之際，華華收到風，佢最近竟然出手入市喎，仲一使就使咗2.06億銀，買咗大埔廣場一個超過3萬平方呎嘅舖，實行套股換樓咁話！<br>消息話，黃主席啱啱買嘅大埔廣場地下5同6號舖，夾埋成3.2萬平方呎，呎價成6438蚊，喺大埔區都算新高。呢個舖位家由5個客租緊，包括鐳射電器、日本城同Neway卡拉OK呢啲連鎖集團，每個月收62萬租，回報成3.6厘，一啲都唔弱。<br>黃主席5月尾一鋪過減持5000萬股美聯，套現近3億，家持股量得番5.05%，係歷來新低。不過，黃主席07年10月個時已經奉行一套「套股換樓」說法，成為個人金句。當年佢不斷減持股票，套現嗰筆密密掃入唔少靚舖靚寫字樓，使咗成5億銀；之後樓市展開大升浪，佢08年中用1.43億賣出銅鑼灣白沙道地舖，一年咋，就勁賺4820萬，令人又妒忌又羨慕呀！<br>近呢年幾樓市勁旺，黃主席反而好忍得手，入市次數5隻手指都數得晒，今次突然巨額買靚舖，唔通預示樓市會大升？不過，睇番黃主席兩次入市，都只係買舖同寫字樓，唔通又係另一樣啟示？<br><br>李華華<br>mailto:LiWaWa@AppleDaily.com</p></body></html>