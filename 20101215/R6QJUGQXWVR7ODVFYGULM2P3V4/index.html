<html><header><meta charset="utf-8"><title>租車自搞派對　$150入場</title></header><body><h1>租車自搞派對　$150入場</h1><p>聖誕周圍逼爆人，餐廳酒吧入場費又幾級跳，想慳番啲又可避開人群？不如租架大尾廂七人車玩三日，搞個迷你派對連玩三晚，有自己空間，又玩得夠親密。七人除開最低入場費約$150/晚，最正係幾時開場散場由你話事！<br><br>記者：許維雅<br>攝影：林栢鈞<br>Model：Rika、Hazel、LaYing、Kit.J@GMEModels</p><p>摺合後排椅開7人P</p><p>聖誕下星期就到，去倒數得個「逼」字，一班年輕人想搵個地方Hea都唔易，不如租架七人車搞個迷你Party，夠化算又夠自主。好多七人車摺合後排座椅後，空間都好大，若然開車廂派對，其實唔需要租到最大尺碼的Elgrand或Alphard，價錢平一級的Serena及Stepwgn仲啱，車形四方又高身、中排座椅又可向前摺合，七個人逼逼哋圍埋玩遊戲一定夠！想氣氛好啲，可花點心思佈置，提議大家準備多塊毛毛毯鋪住坐，舒服啲之外，清理垃圾時又方便啲。</p><p>節日檔期　七人車最搶手</p><p>問過好幾間租車公司，發現聖誕檔期的Booking都好Full，最搶手係七人車，好多公司只係得番一兩架，所以有心就要快手。我哋搵咗三間較大的租車公司格價，大昌行有聖誕租車套餐，是最抵玩，以租Serena或同級車款計算，24號上午10時取車，27號晚7時半還車，收$3,200，七個人玩足三晚，每人都係$152/晚。至於Avis及Hertz因為25至27日休息，須由24號租至28號還車，足24小時為一日，Avis要計四日租金；Hertz就計一個周末價加一日租金。</p><p>細車仔　兩口子浪漫談心</p><p>無打算一班人慶祝，想兩口子甜蜜過聖誕，可以租最低門檻的1,500cc以下車仔周圍遊車河，當中以大昌行的聖誕套餐最化算，$2,200玩足成個聖誕假，車款選擇包括Civic、Jazz及較新的OpelCorsa。</p><p>媾女戰車　聖誕威威</p><p>去聖誕Party，打扮唔可以失禮之餘，揸架車都不能太寒酸，男士們大可租架媾女戰車威番吓，保證冧女有分加。好似Jaguar及Audi旅行車都成為近年年輕一族的至愛車款，想再多啲選擇，Avis會較好，因為開篷、SUV及跑房都齊備，究竟揀MINICooperCabrio、BenzSLK定係BMWM3？要快啲諗呀！</p><p>MINICooperCabrio$1,570/日（Avis）<br>BenzSLK/BMWM3$1,990/日（Avis）</p><p>租車貼士提提你</p><p>租車公司一般都有條件限制，想玩得盡興，最好問清楚賠償規約，避免開心完先俾人罰錢就掃興啦！以下幾點，大家可以用作參考：</p><p>1.	租車者年齡須要夠25歲及有兩年駕駛經驗，即代表有兩年牌齡意思。</p><p>2.	租車唔包油，入滿畀你揸走，還車時要入番滿，否則可能要收$50手續費。<br><br>3.	大部份租車公司都會全包保險，問清楚墊底費幾多，意外撞花少少都唔會太大問題，要記住違規如酒後駕駛，保險唔包！</p><p>4.	基本上唔會收清潔費，但盡量整潔還車，玩噴帶噴雪要小心啲。</p><p>5.	收車時最好驗清楚部車，記低邊度有花痕，要求職員陪你兜個圈試車就最安心。</p><p>查詢：	<br>大昌行汽車租賃27682277<br>Avis26200586<br>Hertz25251313</p></body></html>