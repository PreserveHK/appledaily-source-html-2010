<html><header><meta charset="utf-8"><title>隔牆有耳：陳日君退休食得好清淡 - 李八方</title></header><body><h1>隔牆有耳：陳日君退休食得好清淡 - 李八方</h1><p>陳日君樞機噚日應記協邀請做午餐會嘉賓，樞機係上海人，噚日食上海菜，仲有佢至愛紅燒肉，啱晒佢口味。<br>陳樞機退休後住在筲箕灣慈幼修院，佢指呢間修院膳食比較清淡，不過啱佢食，可能年紀漸大，所以近年捨濃油赤醬，食得清啲健康啲。退休前住在教區堅道宿舍，陳樞機大讚該處伙食好味，因為味道比較濃，比較對佢胃口。<br>至於多年前住在香港仔聖神修院時，陳日君笑言該處膳食一般，由於對飲食要求不高，所以無乜意見。陳日君噚日話香港後生仔為供樓捱得好辛苦，慶幸自己係「出家人」，同教區弟兄一齊住，房間大、辦公室又大，又唔使交租，羨慕死唔少房奴、租奴記者。</p></body></html>