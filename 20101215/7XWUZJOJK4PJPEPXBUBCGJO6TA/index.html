<html><header><meta charset="utf-8"><title>校本條例「輸咗可能有戲睇」</title></header><body><h1>校本條例「輸咗可能有戲睇」</h1><p>【本報訊】反對《校本條例》修訂的天主教香港教區，2006年透過司法覆核挑戰條例判敗訴，本周一取得終審法院上訴許可，排期審理；退休前曾多次就《校本條例》與政府開火的陳日君指條例剝奪教會的辦學自主權，把管理權收歸中央，是不公道及「邪惡」，若上訴至終審法院敗訴，教會將作出強烈抗議，但否認是放棄辦學權，「輸咗可能有戲睇吓」。<br>陳日君昨日主動提到《校本條例》上訴，指政府過去一直依賴辦學團體，節省教育行政開支，當局指現行制度缺乏透明度是藉口，「點會無透明度呀，一個仙都要交代o架嘛」。</p><p>狂轟「好邪惡」</p><p>他相信當局擔心辦學團體坐大、「唔聽話」，所以引入條例，把權力收歸中央，指條例「好唔公道」、「好邪惡」、「對香港好大破壞」，「對我哋真係好唔公道，咁唔通我哋吞咗佢算呀，梗要強力抗議o架啦，不過家唔使講點強烈抗議啦，到時睇囉」。<br>記協午宴後他接受訪問時否認「強烈抗議」的意思是放棄辦學權，「唔係我哋想放棄，係可能被迫要放棄，到時天主教學校都唔似天主教學校喇，你話點做呢？」<br>被問及近日直資學校被審計署批評賬目混亂，部份學校歧視貧窮學生，未有提供足夠支援，當中包括天主教會的德望學校，陳日君表示沒有跟進事件，只表示過去在慈幼會學校工作時一直堅持以津貼形式運作，原因是管理層希望服務大眾，他認為直資學校的運作模式類似私立學校，他個人不鼓勵，「唔係想服務嗰啲畀得起錢嘅人」。</p></body></html>