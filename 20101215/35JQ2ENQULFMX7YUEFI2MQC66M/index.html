<html><header><meta charset="utf-8"><title>青心直說：明年大市會點走？ - 胡孟青</title></header><body><h1>青心直說：明年大市會點走？ - 胡孟青</h1><p>銀行利息低，連準大學畢業生也對手上資金貶值感到無奈，正想小試牛刀，學習穩健投資的學問，但眼看最近股票市場充滿炒作味道，又不太敢入市，請問如果想以半年為期作一些小投資，應該怎樣選擇?<br>以上係一個Y世代的提問，假如要盲目地為投資而投資，那麼貶值也總要比輸錢好，小注慢慢一邊累積投資經驗當然無妨，記住小試牛刀可以，但千祈唔好用牛肉刀、斬骨刀，人人都知高風險高回報，但係我哋只會選擇可承受得起之風險。<br>另外，低風險卻未必就係低回報，因為只要揀啱投資對象，低風險投資嘅公用股息率較銀行活期存款息率高，問題在於點樣掌握入市時機，因為即使係高息股，當你入市時同樣係股價處於高位時，息率回報當然相對打折扣。<br>另外低風險唔等於低回報，情況亦會出現於投資者對投資類型或產品之誤解。自從金融海嘯後，投資者應該明白建立正確理財觀念及投資態度的重要性，例如對分散投資風險的考慮和要求會更強烈。獨立思考亦需要依賴基本預備功，才不致出現走火入魔，每當市況暢旺人人都想學番一招半式之時，坊間就會出現許多正宗王道甚至近乎怪力亂神的怪論課程，務求趁市旺人狂吸金。</p><p>港交所、和黃可小注吸</p><p>Y世代只要不是一出道即一心抱着不勞而獲心態，謹慎分析事物可信性，便會很容易識破伎倆避免受騙。擁有分析能力仍然不夠，也要有具理論基礎的批判精神。<br>現階段要在好股多半已被炒至估值不再吸引的水平入市，還要以半年為期，我只會小注分段考慮香港交易所（388）及和記黃埔（013），較穩健選擇係有高息率搭夠的房地產信託基金（REITs）或趁個別相對資產淨值折讓大及具加租能力的商場收租股。<br>雖然資金氾濫，但就算不加息，半年後市場應該要開始反映來自今年高基數及原材料價格上升，對不少已充份反映估值股份肯定係考驗，且看明年第1季後如何好戲在後頭。<br><br>胡孟青<br>作者為獨立股評人</p></body></html>