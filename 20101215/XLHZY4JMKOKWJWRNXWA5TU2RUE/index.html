<html><header><meta charset="utf-8"><title>中環在線：港交所送股　李小加過肥年 - 李華華</title></header><body><h1>中環在線：港交所送股　李小加過肥年 - 李華華</h1><p>如果話港交所（388）係良心僱主，相信冇乜人會反對。淨係睇佢點善待執行董事兼CEO李小加（圖）就知。<br>港交所噚日公佈，根據僱員股份獎勵計劃，董事會議決撥720萬港銀出嚟，買入港交所股本中每股1蚊嘅股份，用嚟獎授李小加，咁佢咪可以過肥年囉！<br>另外，董事會亦撥出1.141億，買股份以獎授入選僱員（唔包括李小加），其中3,000萬乃係預留畀2011年新聘人員，而撥款額當中嘅9,130萬，喺市場購買股份獎授畀117名僱員（包括李小加），按噚日港交所收市價每股183.2蚊計，可以按完整手數買入最多498,300股，佔港交所已發行嘅股本約0.05%……<br>所以話，打工都講命水，好似小加兄咁，今年初先上任，前幾個月獲授股900萬，轉頭又有長期獎勵，就算再嘔多幾封萬言書出嚟，都仲係字字千金啦！</p></body></html>