<html><header><meta charset="utf-8"><title>中環在線：炒家充斥　女股神發牢騷 - 李華華</title></header><body><h1>中環在線：炒家充斥　女股神發牢騷 - 李華華</h1><p>噚日MI能源（1555）掛牌，又見到「女股神」、西京投資主席劉央（圖），佢仲晨早流流就發牢騷㖭！劉央話，近排港股市道逆轉，新股遇冷鋒，佢對港股市場感到好悲哀，因為炒家充斥，少有好似佢呢啲價值投資者。佢話家陣熱錢太多，但呢啲投機炒作係唔會跑贏大市嘅，只有持貨超過兩、三年嘅長線投資者，先會賺大錢。至於佢今年嘅戰績，佢話投資咗20隻新股，賺多過蝕，其中戰績最彪炳嘅係美即（1633），賺成90%。<br>晒完戰績，順便講埋大圍經濟，劉央認為今個月唔會加息，股市未來兩、三個月都唔會暴升，而係會整固，之不過呢啲冷淡氣氛先至係投資嘅好機會，而中國企業明年每股盈利增幅會有20%……馬圈有個「實力簡」，睇怕財金圈都係時候出番個「實力劉」嘞！</p></body></html>