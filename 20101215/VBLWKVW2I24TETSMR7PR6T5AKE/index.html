<html><header><meta charset="utf-8"><title>中環在線：秋官拜拜　大市升返晒 - 李華華</title></header><body><h1>中環在線：秋官拜拜　大市升返晒 - 李華華</h1><p>港股近呢兩日個勢唔錯，有人話芬佬粉飾櫥窗，又有人話阿爺收手等大家開心收爐，不過華華個拍檔榮少噚日就畀咗個更強而有力嘅理由─因為鄭少秋（秋官）套劇播完！</p><p>《刑警》收爐　唔使聽盈警</p><p>榮少話，原來秋官10月喺二奶台播嗰套《書（輸）劍恩仇錄》，上個禮拜五已經靜靜雞大結局，而大婆台嗰套個名唔多老利嘅《刑（盈）警》亦同日收爐，股市鬼見愁消失、盈警冇埋，個市自然有得彈，聽落去又好似幾有point。<br>當然，升咗嘅已經追唔返，咁仲有冇水位呢？為咗用較科學嘅角度去睇「秋官效應」，華華做咗個小統計，得出嚟嘅結果係，秋官嘅劇一播完，港股真係有運行！<br>好似最近五套秋官劇集落畫之後，港股喺隨後嘅1至3個月，只有一次意外下跌，即係升市嘅機會高達90%，粗略計平均一個月內升3.8%，三個月更升夠10%，最勁就係09年播完《桌球天王》之後，恒指一季內竟然彈咗30%，真係好邪！</p><p>《書劍》播完　兩日彈268點</p><p>講返近啲，前排喺央視播完《神醫大道公》，個市亦開始上返嚟，今次《書劍》播完，大市兩日彈268點，只得1.2%，如果信秋官良好往績，家入市仲有大把水位，所以大家記住以後賺到錢，唔好再怨秋官。近排秋官拍緊套古裝劇《紫禁驚雷》，應該未有耐上，大家唔使擔心。</p><p>秋官近年劇集落畫後港股多上升</p><p>劇集：神醫大道公　播出日期：5/2010<br>1個月恒指表現：+6.99%　3個月恒指表現：+6.10%<br><br>劇集：桌球天王　播出日期：3/2009<br>1個月恒指表現：+12.21%　3個月恒指表現：+30.96%<br><br>劇集：潮爆大狀　播出日期：4/2006<br>1個月恒指表現：-4.19%　3個月恒指表現：+1.76%<br><br>劇集：御用閒人　播出日期：3/2005<br>1個月恒指表現：+2.69%　3個月恒指表現：+2.18%<br><br>劇集：非常外父播出日期：0/2003<br>1個月恒指表現：+1.04%　3個月恒指表現：+9.02%<br><br>李華華<br>mailto:LiWaWa@AppleDaily.com</p></body></html>