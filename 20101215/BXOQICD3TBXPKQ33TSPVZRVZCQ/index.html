<html><header><meta charset="utf-8"><title>中環在線：最佳科企　騰訊撼贏蘋果 - 李華華</title></header><body><h1>中環在線：最佳科企　騰訊撼贏蘋果 - 李華華</h1><p>iPad、iPhone喺地球每個角落賣到成行成市，如果話蘋果係最強科技公司，照計都好合理。<br>不過，喺某啲角度睇，原來強中自有強中手！花旗國《商業周刊》最新公佈嘅年度最佳表現科技公司排行榜，排No.1嘅竟然係嚟自中國嘅騰訊（700）！<br>騰訊市值只得嗰424億美金，拍馬都追唔上蘋果嘅2950億美金，到底隻企鵝係憑咩砌低蘋果呢？<br>原來，呢個排名唔係鬥大嘅，而係鬥增長，咁騰訊嘅銷售有成64%增長，勁過蘋果嘅52%，加埋其他項目亦都技勝一籌，所以先至會爆出呢個小冷門……<br>睇怕喺喬布斯眼中，馬化騰（圖）隻QQ企鵝，應該仲猙獰過iPhoneApps嘅AngryBirds！<br>除咗騰訊為國爭光，呢個榜頭10位，仲有百度同本地薑偉易達（303），分別位列第三同第八，再次證明搞科技，唔一定係鬼佬先叻！</p></body></html>