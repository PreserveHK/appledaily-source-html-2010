<html><header><meta charset="utf-8"><title>BMW130iAM-SportEdition小鋼炮SportLook　渾身M勁</title></header><body><h1>BMW130iAM-SportEdition<br>小鋼炮SportLook　渾身M勁</h1><p>BMW出名操控好，尤其幾款行直六偈嘅1系，更可發揮大馬力又靈活嘅優勢，雨天劈水試車，依然又穩又定。廠方為催谷呢款小鋼炮，更推出130iAM-Sport特別版，全套M件上身兼入櫳，有軨有包圍，仲要跟齋版同價。「M」，唔一定StandforMoney嘅。<br><br>記者：徐影龍<br>攝影：譚盈傑<br>Model：Alia@PureModels</p><p>爆炸性觀感</p><p>M呢個字，對寶馬迷嚟講，吸引力簡直猶如魔咒，好多車型加咗M-Sport套件，賣價通常高幾萬以上。無他嘅，全原廠運動化設計配件，車外最顯眼靚仔位有頭尾唇同胎軨，保留雙腎式鬼面罩風格之餘，前後曲線實在立體得多，望見下方氣壩位換上蜂巢式欄柵，以及兩側霧燈附近嘅線條變化，令呢架1系中最高性能嘅130iA喺觀感上更具爆炸力。四條多輻式太陽軨，M字Logo細細粒唔緊要，五口螺絲配極硬朗線條嘅柱位，已經夠晒搶眼醒神。<br>內櫳M套件亦數量頗多，包括前排座椅、真皮軚環、四條門檻、中控凹凸金屬飾邊，以及所有門內側飾邊等，整體保留1系親切感覺之餘，視覺上又別有新鮮感，嗰種莫名優越感，又真係親身坐過先感受得到。</p><p>送8萬Parts</p><p>當年1系係為寶馬踩入揭背車界嘅重點型號，但近年新版狂玩高性能，125iA、130iA到135iA，更提升至3.0L直六引擎，以今日呢架130iA為例，馬力就達到265匹，0-100km/h只係6.3秒，而且M-Sport套件尚包含睇唔到嘅運動化懸掛系統，加上50:50完美車重分佈，整體操控極易上手，就算拍攝日遇着陰晴不定天氣，喺直路試加速，又或迴旋處玩兜圈，一樣咁得心應手，大馬力車未必一定難駕馭，繼之前揸有尾135iA後，130iA係我另一至愛1系。<br>跟135iA相比，兩廂式實用性的確更高，不過今時今日潮興旅行車款，130iA車身亦唔算大，可以話平衡到載物量同油耗，最重要係優惠期內車價平咗3萬，仲要有齊全套價值8萬嘅M-SportParts，前後加埋慳成11萬o架。</p><p>規格</p><p>引擎：2,996cc直六<br>馬力：265hp/6,600rpm<br>扭力：315Nm/2,750rpm<br>傳動：6速Steptronic+/-波箱<br>售價：$399,000（優惠價）<br>查詢：BMWHK（25776168）</p></body></html>