<html><header><meta charset="utf-8"><title>五．一隨身玩　日系分體王勁冧$800</title></header><body><h1>五．一隨身玩　日系分體王勁冧$800</h1><p>話咁快又到黃金周，本來屬於內地遊客大日子，今次連本港IT用家都Feel到！講緊係幾款特選隨身Product，有折頭又有嘢送，尤其激新o架仔分體手機FujitsuF04B，就比原價勁減$800，另外，買MiniNotebook或隨身HDD，仲送你DVDWriter或USB手指，趁假期出外掃貨，值得諗吓！<br><br>記者：陳國輝<br>攝影：梁細權<br>Model：Yu@PureModels</p><p>F04B扮迷你PC</p><p>Netbook都見唔少，但細到好似手機咁，你又見過未？無眼花，佢實情係一部滑趟式手機，F04B最大賣點係第一次結合分體式設計；感覺就好似分體式冷氣機，不過手機兩個部件採用藍芽連接，唔使駁住條管咁解！一件係TouchScreen，一件係Keyboard，雖然用同一張SIM卡，但可以獨立運作，夠賣點未！另外，F04B仲內置原裝中文輸入，喺街度打Email，隨時俾人誤當Netbook。出街唔夠三個禮拜就勁減，原本開賣$4,580，趁黃金周激減$800，即係$3,780就拎得走！但必須留意，F04B採用TurboSIM，接收可能唔多穩定，如果你未玩過日本機，記得問清楚！</p><p>拆出屏幕後，仲可利用無線鍵盤打字。</p><p>740SC千蚊有找</p><p>入門級有呢部Softbank740SC，線條簡單玩純色（紅白藍任揀），好有無印感覺，同樣係o架仔機，售價由$1,080減到$880，足足平咗兩成，以日系機嚟講，價錢差唔多係底線！</p><p>SH01B送百力支</p><p>鍾意影相不妨揀SharpSH01B，話晒一千萬像素鏡頭，可代替DC，買機仲可獲人手製作嘅百力支手機袋，夠騎呢。</p><p>買320GBHDD送手指</p><p>趁假期外遊出埠，又點少得可攜式外置HDD，除咗細細隻跟身方便，款式仲好過癮，例如320GB的ADATASH93就能夠防水抗震，而CH94則勝在顏色簡單，易襯袋、襯衫，雖然較原價只減一成，但另送價值$79的4GB手指，算交到貨。</p><p>查詢：<br>a.三禾電氣（23740618）<br>b.Fujitsu（25635282）<br>c.Rubik'sExpressLTD（28936289）</p></body></html>