<html><header><meta charset="utf-8"><title>香港這家波 - 陳也</title></header><body><h1>香港這家波 - 陳也</h1><p>關於粗口。政治人物能做到打不還手，操不還口的，民建聯做得比民主黨好。考究原因，極有可能是因為，民建聯早已視祖國為自己的親娘，別人問候自己的娘親，就是向祖國「問好」，唔關自己老媽子事。這種偷換概念功力，相當深厚，民主黨要急起直追，帶點幽默感，遇到粗口阿哥，請他們問候坐鎮中南海的「阿爺」好了。救災救難見慣大場面的溫爺爺，你不會介意啊呵。<br>關於維園阿哥。哥哥仔粗口橫飛，連維園阿伯都口窒，大聲夾粗，真係所向披靡。估計特首辦已經盯上這批敢言的哥哥，下屆特首大熱門唐唐兄，搵維園阿哥做G4跟身，以粗口護駕，反對聲音肯定冇碇企。擋得住粗口，乃從政的最低要求，梁振英連維園都好少去，抵得住考驗嗎？<br>關於起錨。今日通過的這個陳七GoalNow方案，是原先曾蔭權那個32強方案晉級版。球員有理由唔打嗎？寧願杯葛唔落場，益晒對家嗎？而觀眾球迷在場邊睇，肯定想睇晉級16強以至決賽直播而唔係重播四年前意大利奪標那一屆舊片。政治，一天已經嫌長，何況四年。世界盃賽事也一樣啊，昨天泰利還是英格蘭英雄，今天已經含恨出局。英軍被球證錯判能夠扳平的那一球無效，沒有拉隊離場抗議，沒有粗口辱罵。香港的英格蘭擁躉最多，情意結最深，讓我對香港政治這家波，還有少少希望。</p></body></html>