<html><header><meta charset="utf-8"><title>1,340kg最輕林寶　收身碳</title></header><body><h1>1,340kg最輕林寶　收身碳</h1><p>男人夢寐以求嘅神級超跑林寶堅尼，點樣可以力保王者地位？最簡單最直接嘅方法莫過於減磅加速，換上大量碳纖裝潢嘅全新細牛GallardoLP570-4Superleggera，成功以1,340kg車重問鼎林寶最輕之位，廠方再將馬力微微提升至570匹，0至100公里只需3.4秒嘅瘋狂表現，唔揸又點對得住自己。<br><br>記者：許維雅<br>攝影：陳盛臣<br>Model：Joanne</p><p>靠碳纖減磅70kg</p><p>近年努力瘦身嘅林寶堅尼，之前已經幫過不同型號戰車減磅，今次輪到細牛GallardoLP560-4，大刀闊斧減去70公斤肥肉後變為新一代GallardoLP570-4Superleggera，Superleggera喺意大利文代表「超輕」意思，名副其實係林寶最輕嘅公路跑車。LP570-4嘅線條、外形都跟上一代分別不大，尺碼無縮水，但就加咗大量碳纖配件，好似中控台、桶椅、尾翼、擾流器及尾冚等，淨係碳纖已經幫佢減咗40kg車重。玩碳纖向來係林寶嘅強項，今次打造一架碳纖無處不在嘅細牛，內斂不浮誇嘅碳纖鋪排配襯喺白色車身，實在恰到好處，有型指數爆晒燈。至於其餘嗰30kg，就有賴聚碳酸酯製成嘅後擋風玻璃及側車窗、19吋鋁製鍛造輪圈及粉飾內櫳嘅Alcantara物料等，達成車重馬力比降至2.35kg/hp呢個目標。</p><p>油耗排放減低20.5%</p><p>呢部小碳牛跟上一代一樣搭配咗一台5.2升V10引擎，但經廠方調校後微升10匹至570匹，扭力達540Nm，最高車速每小時325公里嘅表現，膽量稍為細啲都唔敢駕馭。而引擎以汽油直噴式推動嘅技術，大大提升咗燃油效率，無論耗油量定係二氧化碳排量都比上一代減少20.5%，綜合油耗只需13.5l/100km，揸得斯文啲，分分鐘可以更低，一改超跑一定燒銀紙嘅作風。<br>一向覺得係男人之驅嘅林寶，從來未諗過有機會喺公路上試一轉，但與大牛相比，已屬輕巧嘅Gallardo亦引來不少女車主垂青，全因操控、轉彎已經靈活得多，而且六前速e-gear+/-波箱簡單易用，只要輕輕一啪軚盤右邊嘅升波撥片已經自動入波，仲有ESP電子穩定系統、限滑差速器等協助，女士揸林寶好快變成等閒事。</p><p>碳纖處處</p><p>GallardoLP570-4Superleggera規格</p><p>引擎：5,204ccV10<br>馬力：570hp/8,000rpm<br>扭力：540Nm/6,500rpm<br>傳動：六前速e-gear+/-波箱<br>售價：$3,880,000<br>查詢：29006666（LamborghiniHK）</p></body></html>