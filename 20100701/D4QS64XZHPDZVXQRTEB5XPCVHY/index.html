<html><header><meta charset="utf-8"><title>黃福榮獲金英勇勳章</title></header><body><h1>黃福榮獲金英勇勳章</h1><p>【本報訊】政府今年頒發兩個金英勇勳章，獲獎者分別是於青海地震捨身救人犧牲的義工黃福榮，以及執行職務時英勇殉職的消防隊目楊俊傑。阿福的三家姐黃月秀感激政府的嘉獎，認為這勳章是對其弟的行為予以肯定及認同。</p><p>勇消防同獲金章</p><p>黃月秀表示，阿福因幫助別人而犧牲後，令不少人決心參與公益事務、做義工，或捐款予受難人士，為社會帶出正面訊息是好事，但冇想過要取得甚麼榮譽，「相信細佬都唔係為咗攞啲乜嘢獎，所以心情冇乜特別。」她樂意接受此勳章，但未決定是否出席頒獎禮，暫無頭緒會將勳章安放在何處。<br>「我哋比較傳統，好似之前有內地人摺咗啲紙鶴送嚟，我哋會燒畀佢；之後拜祭佢嘅時候，可能會帶勳章去，話畀佢聽呢件事。」<br>同獲金英勇勳章的楊俊傑，今年3月在長沙灣麗昌工廠大廈火警時，與同袍吳偉林在火場失散，他知道吳偉林呼吸器內氧氣快耗盡，即使本身呼吸器內氧氣所餘無幾，仍不撤離，反而四處搜索吳偉林，最後在火場內不幸身亡。</p></body></html>