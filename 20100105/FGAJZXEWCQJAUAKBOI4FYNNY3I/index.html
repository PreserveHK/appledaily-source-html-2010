<html><header><meta charset="utf-8"><title>建造界意見 - 左丁山</title></header><body><h1>建造界意見 - 左丁山</h1><p>建造W係建造業的具領導地位人物，佢與大公司總裁建造H，再加埋建造T一齊在世貿中心會所請食飯，正所謂無事不登三寶殿，為乜呀？建造W話佢哋素來低調，只做不說，況且平時行家各有各忙，互相競爭投標，為搶生意及追工程而忙個不休，邊度會有時間搵左丁山之流坐埋吃飯吖。不過現在係二十一世紀喇噃，好多不同聲音日日在媒體出現，好似代替咗佢哋發言咁，如果佢哋再唔出聲，好容易俾人誤會一啲活躍專業人士嘅聲音就代表咗佢哋，故此都試吓粉墨登場，與媒體朋友會面。<br>編輯L問佢哋，市場消息話十大基建上馬，建造業會出現嚴重人手不足情況，實情如何？建造H答話，建築工人要登記註冊，名單上有二十九萬人，但實際上開工嘅大約有十一萬人。咦，失業率咪好嚴重？建造H講：「又唔係嘅，其實過往十年，全港公共工程、私人工程嘅合約價值由千零億元跌至五百幾億元一年，好多工人已經流失咗，譬如轉行做的士，老嘅或索性退休，明年開始有大工程展開嘅話，可能有轉行工人回流，故此暫時我哋唔驚有工人短缺。」</p><p>建造W補充，建築工人比較年紀大，中位數年齡係四十幾歲，過五十歲者十分普遍，佢擔心呢行後繼無人，建造業訓練局已開班訓練急需工人，譬如炮王訓練班，反應非常好，有幾百人參加，但又係四十歲左右嘅，真正年青人，即八十後，對加入建造業嘅興趣比較低。無他者，呢行係勞動工作，戶外勞動多，唔肯捱之人，好難做落去。我哋問：係唔係人工低，無晉升機會呢？三位仁兄都話一至萬二銀一個月唔難搵啫，炮王起碼有日薪過千，未來幾年應該不愁，但之後十年呢？建造W話：「冇人敢預測嘅啫，我哋已經好過新加坡好多o架嘞，譬如高鐵上馬後又有其他工程接上嘅話，呢行會有五六年好景嘅！」講起高鐵就十分敏感，有人問及公盟方案，建造W與建造H都話佢哋同意工程師學會嘅報告，認為公盟方案低估造價，低估收地之困難，低估環評報告帶來之延長時間與成本，如果再傾兩三年嘅話，成本必定更高，好唔實際。簡單啲講，佢哋建造界一致認為高鐵應該及早興建，不應再拖，佢哋嘅公司未必投到標，但對整個建造業關係重大喎。</p></body></html>