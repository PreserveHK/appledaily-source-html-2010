<html><header><meta charset="utf-8"><title>青心直說：沉澱的藍籌寶藏 - 胡孟青</title></header><body><h1>青心直說：沉澱的藍籌寶藏 - 胡孟青</h1><p>大市焦點不約而同集中和記黃埔（013）同中國移動（941），大行估大市要上到兩萬六目標，對呢一對超級大落後孖寶充滿期待。提起和黃，都會即時想起拖低整體營運表現嘅3電訊業務，不過從近月超人以至霍大班身體力行密密增持嘅行動可見，管理層都幾看好業績，趕喺Black-out之前盡快入貨。看好嘅箇中原因，作為散戶只有靠估，橫掂「有斷估、冇痛苦」，不妨睇睇和黃業務結構，貼吓邊一瓣有機會跑出。<br>話和黃至係大笨象絕不為過，佢喺全球54個國家都有業務，核心簡單講可分為5大類：港口、中港地產及酒店、零售、能源及基建及投資、電訊。大家最熟係貨櫃碼頭業務，目前喺25個國家共有49個港口。零售靠屈臣氏，係全球最大嘅保健及美容產品連鎖零售集團，分店8400間。電訊業有全球品牌「3」，一直係拖住集團嘅尾巴。</p><p>瓣數多分拆堪期待</p><p>仲有超人口中嘅寶貝——赫斯基能源提供穩定資金流。市場一直有消息指集團計劃今年5至7月分拆赫斯基亞洲業務在港上市，集資超過10億美元，實在令人期待。<br>最後亦係較易被忽略嘅，其實和黃係1/5隻內房股，去年上半年物業發展溢利增加28%，地產業務佔集團收益總額6%，不過佔EBIT有成18%咁高，絕對係今年嘅增長引擎。因為目前和黃旗下和黃地產發展中項目包括北京、重慶、廣州、上海、深圳、西安、珠海等，當中以廣州及深圳貨源最充足，番禺「珊瑚灣畔」低密度住宅，總建築面積約50萬平方米，現時賣緊每平方米約1萬元（人民幣．下同），係合理價錢。<br>價錢唔合理嘅就索性封盤，同樣係和黃地產嘅觀湖園，喺著名高球會觀瀾湖側，建築面積約16萬平方米，去年中開賣銷情甚佳，現時別墅叫價3.5萬元，春節後再開盤。<br>點解發展商唔早啲出貨，唔怕宏調？因為幾個月前，附近觀瀾橫坑水庫片區兩塊總面積28萬平方米嘅地皮，由金地集團以24.4億元投得，每平方米8617元。<br>胡孟青</p></body></html>