<html><header><meta charset="utf-8"><title>Nokia三防機　灌佢唔死</title></header><body><h1>Nokia三防機　灌佢唔死</h1><p>未見過人虐待部手機，虐待得咁開心。唔信上YouTube睇睇，Keyword打3720，你就知發生咩事。算我無Gutsy，只抽一項「試水」，短時間叫做過關，再浸耐啲，唔敢包，不過千幾蚊部啫，賠得起。<br><br>記者：陸俊雄<br>攝影：梁細權<br>Model︰kinki@PureModels</p><p>模仿YouTube</p><p>先旨聲明，你學我咁試，出事唔好怪我！因為今日介紹呢部3720Classic水貨，雖然係合乎IP-54標準，證明可防水、防塵和防震，但佢並唔係一部潛水手機。邊個激起我股冒險精神？之唔係YouTube！我見佢個外國廣告帶埋去游水，心諗咁誤導？用家有樣學樣，出事容乜易俾人投訴。穩陣啲再睇用家實試，見有人將部機浸入啤酒，但留言板有人話試完即入廠。考慮一陣，又見手頭鬆動，把心一橫，死就死喇！記得上蘋果網睇片；噴水事小，玩大啲冷水照頭淋，結果，試完部機幸好健在，仲可以打出打入。不過至於防塵、防震，留番大家上YouTube睇，始終部機借返嚟，玩水都話可以吹乾，學人家玩插沙、當Golf打、玩車輾過，玩花咗傷感情，下次唔使再有水機率先介紹！
</p><p>Classic加膠邊</p><p>個人情意結，中學時第一部手機就係Nokia。或者唔少「後80」都同我一樣，面對像3720呢種Classic款，唔覺得老套之餘，仲覺得簡單得來幾分靚仔。佢唔係全不銹鋼設計，圍邊係，個底蓋卻係膠，而且為安全計，要用銀仔扭實個金屬鎖先可封底。加上黃色的膠邊，你梗話一眼就知係防水機，但其實另外有款係灰邊，一眼係睇唔出佢防水。</p><p>支援OviShare
</p><p>至於功能上，千三蚊部，當然唔係3G機，但基本有餘；FM收音機、錄音功能、NokiaMap都有。佢更有相機功能，雖然200萬像素唔多，有4倍數碼變焦，仲有埋LED燈。再者，佢支援OviShare，即是影完相，拍完Video，可以放上網同朋友分享，但當然你要先登記才用到。兼且跟機有埋StereoHeadset及1GBmicroSD，真係好抵玩。</p><p>虐待事件簿</p><p>Profile
</p><p>制式︰GSM四頻<br>系統︰S40<br>螢幕︰2.2"（320×240）<br>相機︰200萬像素<br>短片格式︰MPEG-4、H2.63<br>容量︰內置20MB<br>記憶卡︰最高支援8GBmicroSD<br>體積︰115×47×15.3mm<br>重量︰94g<br>查詢︰T-One（29888008）</p></body></html>