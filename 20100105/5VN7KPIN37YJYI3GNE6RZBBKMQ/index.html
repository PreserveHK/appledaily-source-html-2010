<html><header><meta charset="utf-8"><title>夠Car事：架勢紅魔頭唔Fing馴晒！</title></header><body><h1>夠Car事：架勢紅魔頭唔Fing馴晒！</h1><p>揸車出得嚟趁，當然要夠型夠搶高收視！近日Harley-Davidson新返嘅紅魔RoadGlideCustom，就合乎上述條件。Harley-Davidson牌面再加上超Sharp鮮紅車身，未出車都先贏陣！最勁係首創豬頭與車身相連，出街示威嗰陣車頭唔再因風阻而亂咁Fing，型得又騎得，超爽！<br><br>文：阮小天　<br>攝：Wilson　<br>Model：Snow<br></p><p>輕裝上陣</p><p>過往H-D係中產與富豪玩意，不過車廠近年銳意將品牌年輕化，諸如早前推出的啞黑Iron883，就令到唔少年輕潮人都紛紛排隊成為H-D子民。至於今次呢架RoadGlideCustom亦唔例外，進行了大量革新。過往亞洲人無鬼佬咁大件頭，揸Touring車系都總覺得難以駕馭，而呢架新車對症下藥，先係豬頭與車身以鋼架相連，入彎時軚轉頭不轉，唔使出盡九牛二虎之力就可輕鬆入彎，加上只用七吋Low-Cut擋風，行Highway風勢就算再勁，都唔會因太食風而左搖右擺。活化嘅仲有轉用上五輻車軨、尾沙板LED燈等，比起過往感覺更Young！鐵騎士上車後，座高自然沉降至668mm，更符合LowRider嘅不羈形象，相當有型！</p><p>易操控全靠佢</p><p>長途伴侶</p><p>玩得呢類豪華巡航車，當然追求優越的駕駛感。車頭部份就設有二路揚聲器與收音機，好讓你一邊揸車一邊收聽最新情報與欣賞音樂。在美國，不少駕駛者也是騎着RoadGlideCustom穿州過省，故此其座位設置得猶如梳化般舒適，而油缸的22.7公升容量，亦正是為長途征戰而設。當然，不得不提車身的強勁貯物量，左右兩側的大箱足夠氣吞天下，而強化了67%的車架亦可給予足夠承托。可能，你唯一擔心係RoadGlideCustom車重會否影響靈活性及速度，但附設嘅12.8kg-m扭力足以於瞬間推動車身，而提升了的六前速波箱，雖未能如超跑般極速行駛，但亦夠你在高速之上風馳電掣，享受巡航之樂。</p><p>規格<br>2010Harley-DavidsonRoadGlideCustom</p><p>引擎：四衝程風冷TwinCam96BTM隔震式組裝<br>排氣量：1,584cc<br>供油方式：ESPFI電子燃油噴注<br>乾重/裝備重量：	348.8kg/365.1kg<br>油缸容量：22.7公升<br>售價：$251,900<br>查詢：TechnoHarley-DavidsonofHK（28068444）</p></body></html>