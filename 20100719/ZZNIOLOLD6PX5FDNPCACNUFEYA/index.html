<html><header><meta charset="utf-8"><title>敏妮Talk：炒股三分鐘 - 溫敏妮</title></header><body><h1>敏妮Talk：炒股三分鐘 - 溫敏妮</h1><p>世界盃終於完咗，之前好多人話後市難估，加上要睇世界盃，所以實行放暑假，棄股睇波。不過，事實上呢段時間敏妮啲friends就朝朝忙住炒股。<br>着衫唔知潮流最多俾人話你out，但炒股唔知潮流就好容易損手。呢排唔知大家有冇發覺，個市好多時都係開市升一浸，未到中午已經腳軟，唔少股份都係開市無耐已經見咗當日高位，後繼無力。敏妮啲friends就係掌握大市呢個節奏，朝朝早都短炒。朋友仲話：「只會睇3分鐘，就係博佢升幾格，捉錯路或者唔郁即走，唔會磨爛蓆。真係差一格半格唔到目標價都要放手，千祈唔好死心眼。」3分鐘淥個杯麪嘅時間，估唔到都可以「善用」。<br>除咗要快閃，家陣熱炒嘅亦唔係房託基金REITs或者濠賭股之類，而係炒rights，即係供股權。其實炒供股權唔係近期嘅事，但最近唔少公司供股，好多唔想供股嘅散戶，選擇將供股權沽出，接貨嘅人未必真係想藉rights以折讓價買股，只係想炒一回。點解咁講？好似之前有隻股嘅供股權有得trade，供股價三毫七，正股trade緊四毫幾左右，按道理rights合理價唔會超過一毫，點知rights炒到一毫樓上。</p><p>炒供股權　似炒末日輪</p><p>供股權壽命短，正配合家陣大市嘅「節奏」。其實炒供股權唔係家陣至流行，只係近呢三兩個月似乎特別興旺。不過時興唔代表啱所有散戶，買賣供股權有啲似炒末日輪，時間值損耗得好快，唔夠決斷跟唔上節奏，都係唔好亂玩。<br><br>溫敏妮<br> http://wanmanli.com/blogs/ </p></body></html>