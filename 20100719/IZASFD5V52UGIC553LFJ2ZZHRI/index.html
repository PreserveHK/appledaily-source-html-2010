<html><header><meta charset="utf-8"><title>空氣政治 - 左丁山</title></header><body><h1>空氣政治 - 左丁山</h1><p>聞道鏞記兄弟股東不和，於是心思思走去幫襯吓，食番件燒鵝，點知電腦J臨時甩底，研究C又話要演講，遲啲先至到，幾乎開唔成飯局。好彩研究C速速趕到，仲笑口吟吟，唔通為咗食件燒鵝就咁開心？非也，原來研究C在賽馬煞科戲大豐收，命中混合過關三串七，全個馬季有賭本盈餘之外，仲賺晒全季馬會廂房之飲飲食食，正是又食又拎嗰隻，馬匹對佢不薄也，不枉佢「咳」短北京行程，擒擒青趕返香港標尾會。<br>研究C不大明白鏞記兄弟為何不和，搞到要上法庭，點解唔搵人調解呢？所謂調解，唔係搵親戚前輩做中間人，而係真正搵mediator（調解人），唔掂傾到掂，傾到大家達成妥協為止。<br>正路就係咁諗，人地有乜苦衷、怨憤，我地點會知呀。講起調解，點知食飯之後，下午行經萬年大廈周大福珠寶，就碰到調解C與佢嘅舊同事，可能係上司嘅史丹利，在街頭傾偈。調解C得風氣之先，一早就轉型成為調解專家，曾介入香港仔某大廈賠償事件，與史丹利有乜好傾？多年不見史丹利，只見佢頭髮灰白咗，個人肥咗，問佢最近做緊乜？諗都諗唔到，呢位昔日銀行界、珠寶界總裁級人馬，依家入咗中文大學法律學院讀JD（香港譯做法學博士）。中大JD課程好難入嘅噃，每年申請人多到打崩頭，不過以史丹利之quali，麻省理工理學士、波士頓大學MBA、前金融界高層，係有資格入到嘅。<br>史丹利話做緊project，研究「還原香港清潔空氣」，已經訪問咗不少人，包括財政司長曾俊華、余若薇、陸恭蕙等等等，各方意見紛紜，順便問吓左丁山有乜意見？左丁山諗咗一陣，對佢講：「在香港講清潔空氣，係一個好大嘅政治問題，譬如路上咁多巴士，點解唔可以重整路線，減少巴士數目？因為區議會反對。要巴士公司淘汰所有舊巴士，換過晒新型環保巴士得唔得？巴士公司唔制，因為加唔到價……」史丹利話：「唔俾加價，以免影響民生，無可厚非，一個方法係用納稅人公帑，津貼番巴士公司更換新巴士……」嘩，如果係咁，又有人批評官商勾結輸送利益嘅啫。史丹利話cleanair係abovepolitics喎，各方面應該各自犧牲一啲嚟換取清新空氣……唔。</p></body></html>