<html><header><meta charset="utf-8"><title>消費blog：動漫節爆figure大戰</title></header><body><h1>消費blog：動漫節爆figure大戰</h1><p>世界盃期間過咗一段「沒有男友的日子」，但提醒各位姊妹，動漫節7月30日至8月3日又喺會展舉行喇，大家嘅男朋友又會變保羅，淨係掛住去排隊買動漫限量品。<br>兩大漫畫商今年仍以figure做主打，玉皇朝Brenda話為咗答謝通宵等嘅粉絲，破天荒炮製出一個1:1嘅火雲邪神figure，送畀第一位玉皇朝顧客。個figure成6呎高o架，好man呀，但粉絲要call貨車先至運到返屋企。最搶手精品梗係限量南宮問天figure，高26厘米，手執天晶神劍，手工好精細，賣$1,200。預計頭一、兩日會賣清。另首次推龍虎門奸角figure（$280）如火雲邪神、蚩尤，又推cute版figure吸引女客，每個賣$180。<br>天下漫畫推12吋雪飲刀，限量20套嘅會場版賣$320，另12吋絕世好劍加雪飲刀雷射版套裝限售10套，賣$800；其他精品有風雲6吋actionfigure（$488）等。</p><p>周秀娜女媧現身</p><p>Onlinegame係另一焦點，參展商中華網龍Ryan話8月初先推嘅《天子傳奇Online》會同玉皇朝crossover，現場率先免費試玩，仲有3D版，又會請台灣showgirl嚟助興。Gameone就搵咗《龍Online》代言人周秀娜，以女媧造型cosplay現身動漫，近距離同機迷玩遊戲，又會即場拍賣着過嘅cosplay服裝，其他精品包括《SD高達Online》機師勳章會場限定（$12）等。<br><br>電郵：mailto:shoppingjing@appledaily.com</p></body></html>