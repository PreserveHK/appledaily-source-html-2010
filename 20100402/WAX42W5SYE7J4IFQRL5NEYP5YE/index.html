<html><header><meta charset="utf-8"><title>要錢便苦拼 - 左丁山</title></header><body><h1>要錢便苦拼 - 左丁山</h1><p>一位讀者「地產G」睇完本欄最近講地產及租務市場，來電郵告知：「我專做ibanker山頂南區半山比較大碼嘅租，略知一二。搵十二萬租嘅租客唔難，睇地段。西九區雖然係新豪宅區，但大部份單位都唔大，所以少見大租客。半山新地收租嘅帝景園第二座，2680呎低層都要十三四萬，仲要係full晒咁濟。啱啱有間嘉富麗苑極高層2809呎，都可以租到十五萬。始終住慣半山南區嘅鬼佬高層都唔會搬去九龍站。呢幾個月ibanker肯俾多D錢租樓，租都升咗唔少，不過同零八年比，仲係差10%到。地產G」<br>多謝地產G提供資料。近星期「名城」開賣，好多住在沙田嘅朋友都收到地產經紀電話，叫朋友們換樓，HR（人力資源）專家I去到大陸公幹，手機響起，竟然係叫佢去大圍買名城嘅。人力I當然話唔得閒啦，但都佩服啲經紀為咗佣金，call客call到咁落力，呢個世界若冇咗佣金呢回事，你估啲經紀會唔會在星期日打麻將而唔去帶客人睇樓呢？經紀S又係call客去買名城，點知個客話：「不如睇駿景園啦！」明知生意未必做得成，但經紀S那敢怠慢，立即周圍撲，搵咗啲715-822呎嘅駿景園單位畀人客在星期日下午睇樓，做生意最緊要變通，順住人客口味去辦事，賺佣機會就大啲，用把口去說服人客，梗係辛苦多啲啦！</p><p>做工賺錢，如要多勞多得，好少話唔辛苦嘅，一位啱啱八十後嘅年青律師搵左丁山商量某件事，自動報上佢嘅資歷、工作職位與年薪，左丁山聽完，對佢講：「你嘅薪酬多過啲二十九歲嘅畢業生，以平均計，起碼有三至四倍，自問係唔係好醒？」世姪答：「夠運啫，讀書時成績名列前茅，俾國際律師樓睇中，畢業後入律師樓至今，足足七年幾，未曾試過有一晚早過九點鐘可以放工o架。」睇真啲佢個樣，似乎有三十歲咁成熟，唔怪得仲未有女朋友，長期係咁捱，私人生活幾難多姿多采，紅簿仔啲儲蓄存款個個月飆升，都唔知有冇心靈安慰作用。國際律師樓啲企業財資部門律師，搞上市併購財務重組，最紅最賺錢，嗰種勤勞法，幾似湯告魯士年青時做主角嗰部電影《TheFirm》嘅男主角，少啲意志力都捱唔掂。（按：《TheFirm》係講律師樓嘅故事，純屬虛構小說。）</p></body></html>