<html><header><meta charset="utf-8"><title>隔牆有耳：林鄭熱身　競下屆特首 - 李八方</title></header><body><h1>隔牆有耳：林鄭熱身　競下屆特首 - 李八方</h1><p>街頭巷尾噚日熱論「奇女子」狄娜之死，中環人也八卦討論另一個奇女子近日舉動，焦點係發展局局長林鄭月娥。事緣前晚一國兩制研究中心慶祝成立20周年，主人家梁振英同恒隆陳啟宗理應最受注目，有赴會者卻同八方講，其實到場無非係想看有邊個大孖沙捧振英哥場，睇睇振英哥最新行程。</p><p>同愛國愛黨拉關係</p><p>可惜盛會冇帶來驚喜，反而有個意外收穫，就係見到謙稱唔係「好打得」嘅林鄭局長。雖然林鄭係問責官員，出席呢啲畀面派對係工作一部份，不過佢同《基本法》起草過程似乎冇乜關係，忽然現身，即時引來諸多揣測。<br>有人直指林鄭真係好博，博乜呢？咪就係同愛國愛黨人士拉關係囉。自從鬍鬚曾心臟病發入院，好多人基本上已不視佢在下屆特首跑馬仔之列，因此近幾個月跑馬仔焦點都係放在唐公子及梁振英身上，有建制派人士同八方講，其實佢哋都有留意到林鄭動向，覺得佢熱身動作多多，至於是否有意落場，暫時說不得準。<br>林鄭一直被視為未來司長人選，有冇可能出選特首呢？八方想像力冇咁豐富，綜合各方睇法，共通點係假如鬍鬚曾真係唔玩，林鄭不失為象徵「公務員治港」理想人選，除咗「CEO治港」、「商人治港」，相信北京方面都好想做多一手「公務員治港」準備。<br>林鄭上任後同大地產商過節多，強拍條例亦不受小業主歡迎，與唐公子、梁振英比較並無明顯民望優勢，有個挺唐派商界人士直言，唐公子加入政府做官多年，就算北京打算繼續「公務員治港」，唐公子都勝任有餘，呢位商人仲補充，若果北京想「公務員治港」，葉劉可能先係北京不二之選。</p><p>年齡係佢最大優勢</p><p>現年53歲嘅林鄭，兩年後才55歲，進可去馬參選，否則做司長亦毫無難度，假如真係有心更上一層樓，等多一屆都未遲，年齡係佢最大優勢，香港就算冇女特首，有特首女候選人都係好令人驚喜嘅事嚟喎！<br><br>mailto:pf_lee@appledaily.com</p></body></html>