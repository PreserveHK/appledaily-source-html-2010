<html><header><meta charset="utf-8"><title>高清行人路之Dine-2-Gather：$6.5爽脆墨魚餅　露天打冷到4am</title></header><body><h1>高清行人路之Dine-2-Gather：<br>$6.5爽脆墨魚餅　露天打冷到4am</h1><p>去銅鑼灣飯聚例必三五知己，嘻嘻哈哈大吃大喝，裝潢別致走格調食店太侷促，還是無遮無擋踎街食鑊氣大牌檔至夾，招牌生煎墨魚餅，脆卜卜又爽口都不過$6.5件，平過串魚蛋，爽口彈牙送酒一流，乾杯！<br><br>記者：梁美<br>攝影：陳盛臣、譚盈傑<br>Model：Vivian</p><p>地道十一年滷水鵝油香</p><p>位於登龍街頭的旺記，從前只於日間賣雲吞粉麪之類，十一年前才兼做晚市，找來潮州籍師傅做潮州打冷，配合鑊氣小炒及坐街邊開餐的地道風味，隨即吸引一眾街坊及上班族，平日就以小家庭開飯為主，周末五六日更有大批上班族HappyHour後來個消夜，一句到尾，晚晚人頭湧湧，人氣沸騰，好不熱鬧！旺記的潮州滷水乃師傅每日新鮮滷製，魚飯也是每日魚欄返貨炮製而成，種類不算多勝在夠新鮮。飯店共有兩間舖位，分別位於街頭及街中位置，入夜後，就成了一街的桌子，更整整齊齊擠於一邊，食客都懶理旁邊不時駛過的車輛，與親友舉杯大嚼。必試招牌生煎墨魚餅，新鮮墨魚加調味及馬蹄，以人手打至起膠煎到金黃香脆，墨魚肉爽口多汁，$65一客十件，除開每件不過是$6.5，抵過篤串咖喱魚蛋喇！必試滷水鵝片蘸自家製潮州辣椒醬，以舊滷水炮製的鵝肉，鹹香味鮮，那碟自家製潮州辣椒醬更是香得很，入口先香後辣，與鵝肉出奇地夾，香、辣、鹹、鮮，再呷一口冰凍啤酒，爽！</p><p>生煎墨魚餅$65</p><p>每日以新鮮墨魚炮製，以人手打至起膠再煎到金黃香脆，惹味又好味！難怪最高峯時日賣過百碟。</p><p>潮州滷水鵝片$80/例</p><p>充滿鵝油香的十一年舊滷水浸製，陳香味濃，浸熟後再起肉切件而成，鹹香肉味濃。</p><p>潮州蠔餅$52</p><p>第一次見一整個圓形蠔餅，材料也是一般的雞蛋、鴨蛋、蠔仔等，先煎後炸味道更濃更鬆化。</p><p>a.旺記飯店（28912633）<br>銅鑼灣登龍街1號<br>營業時間：6pm-4am</p><p>正宗乾撈擔擔麪</p><p>「渝」乃重慶舊名字，重慶名菜有酸辣粉、口水雞等，位於耀東街的「渝」，顧名思義主打四川重慶菜，小店由Andrew及其姨姨鄧小姐合作經營，去年底才開張，旋即吸納一班捧場客，當中不乏日本人及洋人，熱捧菜是小店招牌之一的四川擔擔麪，這個麪沒有湯，沒有芝麻醬，也沒有花生醬，是一道乾撈。「其實正宗成都食法係乾撈，唔係我哋平時見到嘅湯麪」，Andrew解釋道。計我話，重點並非有無湯，而是麪的質素及味道，小店用的麪是日日香港新鮮製成，麪質彈牙又煙韌；肉醬以半肥瘦豬肉加入甜麪醬、四川芽菜等炮製而成，再加入四川師傅以花椒及香料秘製成辣油及葱花，一撈，香氣撲鼻，食慾大振，一箸麪送入口，麪質果真爽口彈牙，醬汁香濃辛辣，舌尖更有陣陣麻痹感，好味又過癮！多心又想試多幾款，必試招牌套餐，包括一碗酸辣粉，口水雞、夫妻肺片、凉拌青瓜、凉拌木耳前菜及四川甜品，更不要錯過驚喜飲品，由鄧小姐自家創製，以花青瓜榨成汁後加入少甜豆漿製成，入口，嚐得到青瓜的清及豆漿的豆香，不太甜更有解渴解辣功效。小店四月更會推出新菜如麻辣豬尾、四川凉麪等少見菜式呢！
</p><p>四川擔擔麪$32</p><p>麪質彈牙又煙韌，配師傅秘製肉醬，辛、香、麻、酥，口感豐富，越吃越辣，越辣越過癮！</p><p>蒜泥白肉$46</p><p>五花腩特別烹調後以人手切片，梅花間竹夾住爽脆花青瓜薄片，加入生蒜等調的辣醬同吃，辛辣鮮香又爽脆。</p><p>招牌套餐$68</p><p>招牌套餐超豐富，更附送以四川地道小吃桂花冰粉製成的甜品，前菜味道豐富，桂花冰粉如桂花啫喱般，花香滑溜，更有解辣功效。</p><p>重慶口水雞$80/半隻</p><p>黃油雞以濃郁上湯浸熟後，落單即以花椒、辣椒粉、秘製辣油等調成口水雞汁淋於雞上奉客，肉嫩汁香，麻與辣比例均衡，先辣後麻，過癮！</p><p>b.渝酸辣粉（28388198）<br>銅鑼灣耀華街4號<br>營業時間：12nn-12am</p><p>自創阿嫲撚手雞</p><p>置身利舞臺內的住家菜，主打家常小菜，更標榜無味精屋企味道，獨居一族當然趨之若鶩，小店每逢周末例爆，想吃招牌菜或一些推介菜最後早一日預訂或留菜，好似小店招牌阿嫲雞就是佼佼者，想晚上有得吃最遲中午要撥個輪留餸。這道菜原是老闆嫲嫲自家撚手小菜，經大廚改良後，沙薑粉特別調製後炒香而成，黃油雞秘製沙薑粉先醃再放入電飯煲內，以明火焗熟，時間火候掌握得宜，雞剛熟，肉嫩又濃香，坊間所謂甚麼鹽焗雞、豉油雞之類都是雞皮好夠味但肉就無味道，這道雞卻連雞肉都好入味，下飯一流。
</p><p>阿嫲雞$50/例（須預訂）</p><p>黃油雞以秘製沙薑粉醃過後，以舊式電飯煲內，以明火焗熟，師傅更以煲底雞汁埋成芡，離遠都聞得到，逢周末更是例賣過百碟例牌。</p><p>蜜汁卜卜蝦$72</p><p>屬推介菜，大廚以百花蜜、生抽、虎蝦香煎而成，蝦殼帶微焦如BBQ燒製效果，蝦肉爽口彈牙，一客八大隻，夠抵食！難怪平均日賣過400隻。</p><p>鮮腐竹蝦乾浸娃娃菜$50</p><p>這個奶白色濃湯是以近廿斤魚骨等熬足六個鐘而成，娃娃菜吸盡魚湯鮮味，配鹹香蝦乾及鮮腐竹，清而不淡，濃而不鹹，更連一點油也沒有。</p><p>c.住家菜（31050339）<br>銅鑼灣利舞臺廣場7樓C及D舖<br>營業時間：11:30am-10:30pm</p><p>街坊Guide你<br>辣汁正蘿蔔甜</p><p>測量師Keith：「呢度啲辣汁好濃好夠味，蘿蔔又甜，好味！」新記車仔麪素以辣汁最得人歡心，每款車仔餸及粉麪一律$7，更規定每人每碗最低消費$28。</p><p>d.新記車仔麪（25735438）<br>銅鑼灣登龍街49號地下B舖</p><p>湯濃清香雲吞麪</p><p>於附近工作的珍姐，最愛吃雲吞麪，「池記個雲吞麪唔錯，個湯好濃，濃得嚟又清，但就要成日等位囉！」池記以豬骨熬湯，湯底當然有水準，小店更標榜以海蝦做雲吞，加入大地魚粉等令雲吞更鮮更爽口。</p><p>e.池記（28908616）<br>銅鑼灣波斯富街84號地下</p><p>牛油味勁濃曲奇</p><p>任職PromotionGirl的Mabel，如大部份女孩子般愛吃零食，最愛皇后餅店的牛油曲奇，「牛油味香濃，入口鬆化，唔覺唔覺就食完一包o架！」</p><p>f.皇后餅店（25274288）<br>銅鑼灣勿地臣街10號地下</p><p>飯後tea一tea
</p><p>阿燕於附近食肆工作，飯後總想吃點甜，最愛叫發記甜品外賣與同事分享，「最鍾意食酥皮班戟，好鬆化又香甜，做得辛苦時，tea一tea就最放鬆！」
</p><p>g.發記甜品（28082728）<br>銅鑼灣利舞臺廣場地舖ShopA（霎東街入）</p><p>漏汁腿蛋包
</p><p>任職侍應的雯雯：「呢度嘅腿蛋係即叫即煎，熱辣辣夾住麪包一齊食，咬開，啲蛋汁仲會漏出來，好好味！」就是即叫即製，於是乎每朝門口例必見人龍，為的就是這個會漏蛋汁的煎蛋火腿包嘞！</p><p>h.禮頓麵包快餐店（28903413）<br>銅鑼灣勿地臣街12號</p><p>超香春卷走芫荽
</p><p>附近上班一族Judy：「我成日都食，最鍾意呢度嘅春卷，好香口又唔腥，好味；走芫荽就更正。」南記的魚肉春卷是自家工場炮製，魚肉炸得甘香，入口鬆化彈牙，屬招牌之一。</p><p>i.南記粉麵（25764451）<br>銅鑼灣波斯富街106號</p></body></html>