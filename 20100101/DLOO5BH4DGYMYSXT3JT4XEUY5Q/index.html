<html><header><meta charset="utf-8"><title>新年無願望 - 左丁山</title></header><body><h1>新年無願望 - 左丁山</h1><p>二○一○年今日開始，以前循老例定下一啲新年願望清單，例如（一）今年減肥三十磅，（二）今年增加收入一成，（三）今年閱讀二十本書等等等。其實年年都做唔到，睇番以前的wishlist，而今只覺得好笑，舊年唔再寫低咯，隨遇而安便是，世間事邊度預測得咁多，如果一九九九年一月一日就預估股市會反彈五成，或者股市會在九九年三月九日見底嘅話，嗰個就係神仙啦。故此一月一日會有乜嘢節目？你鍾意做乜就做乜，左丁山今天一定在沙田馬場，睇吓莎莎郭少明之兩匹同場馬「漂亮第一」（告東尼馬房）與「美麗傳奇」（方嘉柏馬房）是否可以贏到蔡神仙之銀行馬「披星戴月」。<br>測馬難求準確，測市涉及太多本地及國際因素，更加難測，如印度經濟學家ArvindSubramanian在《金融時報》引述凱因斯嘅名言："Theinevitableneverhappens.Itistheunexpectedalways."（無可避免之事永不發生，意想不到之事經常出現。）又如金融海嘯之後聲名大噪嘅Taleb先生講黑天鵝，白天鵝就話常見啫，黑天鵝永遠突如其來，點可以預見呀。英女皇曾召見英國經濟學家，問佢地點解預測唔到海嘯，一眾學者無言以對！<br>講咁多唔係話「前景預測」冇用，只係話每個人嘅預測代表咗個人嘅學識、視野、識見、偏見、成見、局限等等，人人不同，詮釋每個專家之預測，千祈唔好照單全收，睇表面言論，最好問埋、知道埋不同人士之不同預測係基於甚麼理論、甚麼學說、甚麼經驗以及甚麼假設。講番經濟，○八年九月後，世界各國政府全部成為凱因斯信徒，以赤字財政、量化寬鬆嚟救市托市，○九年果然止跌回升，證明凱因斯學說有短期作用。但佛利民亦話畀我地聽咁嘅政策最終是會導致通脹，故此債券利息已經上升嘞，二○一○年持有股票嘅風險細過持有債券，想食息者可以考慮換馬，賣債券，買中電、港燈！</p></body></html>