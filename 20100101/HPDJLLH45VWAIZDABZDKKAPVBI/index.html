<html><header><meta charset="utf-8"><title>093GS熱爆　勢挑手提遊戲機</title></header><body><h1>093GS熱爆　勢挑手提遊戲機</h1><p>HappyNewYear！09年雖然唔講得係革命性嘅一年，但對IT界來講，亦有唔少值得大家茶餘飯後，吹一輪水嘅話題，今日我哋同網上數碼達人一齊回顧吓09年IT界大作。<br><br>記者：許福合<br>部份攝影：黃子偉<br>Model：Sansu@PureModels<br><br>V壹網：2009年十大注目AV話題<br>http://www.vdonext.com/index.php?fuseaction=Features.Archive&amp;channel_id=575781&amp;program_id=664408</p><p>第1名　iPhone3GS<br></p><p>有咩手機，可以由年頭講到年尾，就梗係蘋果iPhone喇！年中推出嘅3GS，延續3G嘅熱潮，增加拍片同提升速度之後，再加埋AppStore實用同娛樂兼備，遊戲嘅質素勝過NDS，直追PSP，今年勢挑手提遊戲機地位！選佢做第一名，除咗夠潮夠多人用之外，仲估死佢下年仍然可將話題延續，事關09年年尾已傳緊，好大機會今年會推出第4代iPhone，雖然暫時所知唔多，不過照樣熱爆。一部手機就夠橫行手機界，點樣唔選佢做第一呢？<br></p><p>第2名　Micro4/3單反</p><p>Micro4/3規格嘅相機，唔係09年嘅新嘢，不過Olympus憑住Classic機Pen做藍本嘅E-P1，終於為Micro4/3相機殺出一條血路，而Panasonic接住推出GF1，兩機大打對台，更係直接帶起Micro4/3相機熱潮，唔少潮人更將兩機定為夢幻相機之一。除此之外，集合輕巧、靈活性與高畫質於一身嘅Micro4/3相機亦對單鏡反光相機主導嘅相機界帶來大衝擊，第2名當之無愧呀！
</p><p>第3名　FullHD相機</p><p>以前相機拍片只係個附加功能，可有可無，不過在09年終於推出一部可以拍攝全高清質素影片嘅Canon5DMarkII。作為一部FullFrame單反，相片質素絕對靠得住，而用家焦點更多落在佢係首部能以16:9真正全高清攝錄嘅數碼單反，質素直追一眾高檔專業級DV。5DMarkII帶起單反同攝錄機整合嘅潮流，企喺第3位，好穩陣。</p><p>第4名　Netbook旺場</p><p>09年Netbook大批湧現，大大提高流動電腦嘅普及程度，亦加速流動寬頻使用同普及。</p><p>第5名　Windows7登場</p><p>等咗好耐嘅Windows7終於推出，上代Vista劣評如潮，自然令用家期待這個視窗系統，好彩暫時來講用家都叫肯收貨。</p><p>第6名　Android手機</p><p>iPhone嘅光輝下，只有Android手機仍有唔錯勢頭，趕及年尾推出嘅MotorolaMilestone就被睇好。</p><p>第7名　Facebook睇新料</p><p>Facebook除咗證明你有幾高嘅江湖地位外，仲係好多八卦話題發源地，09年就有唔少勁料由Facebook爆出，亦引起網友對網絡私隱嘅重視，小心呀！</p><p>第8名　滑鼠革命</p><p>滑鼠無得變？蘋果嘅MagicMouse，可以玩Multi-Touch，加上新派嘅操作，革新滑鼠操作觀念，話唔定滑鼠革命就咁開始！</p><p>第9名　電子書熱潮
</p><p>電子書熱潮勢不可當，陸續有新電子書公佈，由Amazon推出嘅Kindle打頭陣，即使百科全書都可以帶住走，無紙天書時代由09年開始。</p><p>第10名　薄版PS3
</p><p>薄版嘅PS3，除咗瘦身成功外，價錢減啲，硬碟大啲，立即取回機迷歡心，加上大作《FFXIII》推出，連帶特別版FFPS3都好搶手。</p></body></html>