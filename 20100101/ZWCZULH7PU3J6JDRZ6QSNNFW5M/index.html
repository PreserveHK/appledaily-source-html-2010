<html><header><meta charset="utf-8"><title>掃貨迎新年馮仁昭四圍超：甄子丹、馬德鐘冧妻大鬥法 - 馮仁昭</title></header><body><h1>掃貨迎新年<br>馮仁昭四圍超：甄子丹、馬德鐘冧妻大鬥法 - 馮仁昭</h1><p>踏入2010年啦，馮仁超希望大家好似甄子丹同馬德鐘咁，同老婆恩恩愛愛，成日十指緊扣！日前兩位猛男趁有空檔即刻陪老婆shopping，認真係好老公。<br>近日甄子丹喺上海拍緊新戲《精武風雲‧陳真》，佢見有兩日假期即刻返香港，噚日陪老婆汪詩詩去ifc嘅city'super買餸煮飯仔，見佢哋又買和牛又買波士頓龍蝦，埋單要成2600幾蚊。離開時甄子丹同汪詩詩大方接受訪問，詩詩好開心咁話：「今晚我哋一齊煮飯食，佢煮龍蝦。試過有次我生日佢親手煮龍蝦，當時我好suprise佢居然識整，仲好好味。」講到新年願望，甄子丹就話：「最緊要係身體健康，老婆越嚟越靚，仔女健康開心。」反而獎項甄子丹就冇諗過，離開時有對新人要求同甄子丹影相，佢都來者不拒，鬼咁親民。</p><p>老婆甜絲絲</p><p>至於馬德鐘前日下晝同老婆又係行ifc，但佢哋就去行Zara，現場見兩公婆男、女裝都有揀，出身模特兒嘅老婆仲細心為老公揀衫，兩個蹺手之餘又有講有笑，但係當馬德鐘見到記者立即同老婆彈開，表現避忌，不過佢老婆就露出甜蜜微笑，可想而知有老公陪係幾咁開心。</p></body></html>