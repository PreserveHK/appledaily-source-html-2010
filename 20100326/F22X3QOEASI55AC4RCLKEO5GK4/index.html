<html><header><meta charset="utf-8"><title>超級豪宅 - 左丁山</title></header><body><h1>超級豪宅 - 左丁山</h1><p>業主R請吃晚飯，搞搞新意思，唔去佢熟悉嘅中環名店或者一啲環頭環尾嘅街坊「鑊氣」食肆，而係叫我哋去西九龍一級豪宅凱旋門嘅會所SkyClub。成班老友都未去過，有新奇感覺，究竟點去呀？業主R秘書非常細心，傳來電郵，教我哋搭東涌線地鐵到達九龍站後，用邊個出口入圓方廣場，經過邊間舖頭轉右上樓梯……每行一步都有指示，真係只有女秘書先至會咁心思縝密。賓架S話自己從中環揸車去，叫秘書下載地圖，點知圓方廣場停車場入口實在難搵，第一次揸車入停車場嘅話，多數搵到頭暈，要兜兩個圈先至搵到，結果遲晒到，我哋開咗飯佢先至入到嚟。<br>我哋一班人第一次到凱旋門，先上六十二樓，轉落六十樓，就係SkyClub，賓架W話：「如劉姥姥入大觀園，大開眼界。」業主R帶我哋在六十二樓空中花園行一個圈，睇勻九龍全景以及維多利亞港全貌，可惜呢日適值空氣污染指標突破500，海港上空一片迷濛，景觀唔清楚。向東南一方，係睇放煙花最佳地點，向正南又可看到IFC於一月一日放煙火，一覽無遺。來此一遊，唔須要再去其他高樓睇香港夜景咯，站在中銀大廈七十二樓，都睇唔到咁靚景致。此晚有一彎勾月，掛在朦朧天空，如有愁緒，可云：「『思君如滿月，夜夜減清輝。』但在秋高氣爽之日，滿月之時，大可在此舉杯邀明月，對影成三人。」<br>基金F由樓下lobby一直觀察至會所嘅洗手間，結論：係「新地確係有眼光，捨得落本錢，用料靚到極，設計又好，在此靚地盤興建此一超級豪宅。」業主R話佢買樓之時，睇完君臨天下又睇凱旋門，反覆睇過四次，覺得凱旋門係高一個呢，所以落鎚買咗一個單位。西九豪宅之中，天璽望海景以向西為主，睇夕陽無限好就一流，其他欠奉，難與凱旋門相比。業主R話：「我隱約覺得凱旋門業主以大陸人、台灣人為多，佔五成以上，佢哋唔租出去o架，收埋等升值！」呎價雖貴，租金頂多得三厘回報，買就買唔起嘞，搵個細單位租嚟住，過吓住超級豪宅心癮，享受吓SkyClub，好多人可以負擔。</p></body></html>