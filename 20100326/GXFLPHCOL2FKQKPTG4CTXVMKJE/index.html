<html><header><meta charset="utf-8"><title>柳金索女撈過界</title></header><body><h1>柳金索女撈過界</h1><p>玩體操唔同踢波或者打籃球，去到20歲已經係老將，要開始為未來打算。好似喺08京奧揚威嘅美國籍俄羅斯裔女子體操好手妮絲迪亞柳金（NastiaLiukin），就逐漸將表演場地由體操場轉移至天橋及大銀幕。</p><p>強項係高低槓同平衡木、喺京奧攞咗1金3銀1銅嘅柳金，曾經話好想參加2012年倫敦奧運；但舊年佢以唔夠狀態為由連世錦賽都唔玩，加上都成20歲，所以好多人都相信佢會喺短期內宣佈退休。<br>講真，柳金五官標緻、身材又均勻，真係大把世界；喺京奧之後，佢同鄉舒拉寶娃就周不時請佢出席一啲花生騷，畀佢開開眼界嘅同時，仲可以識多啲人。</p><p>「希望多方面發展」</p><p>柳金講明好有興趣向時裝方面發展，繼喺VanillaStarJeans客串做設計師，幫佢哋設計少女衫後，亦做埋模特兒幫MaxAzria影硬照；而喺影相嘅時候，佢仲做出好多高難度動作㖭！<br>柳金話：「我希望可以多方面發展，除咗做戲同模特兒外，亦想試吓其他嘢。」其實早喺06年，佢就喺一套以體操為題材嘅電影《翻身小Teen后》（Stickit）客串演出，睇嚟佢真係幾多心。<br>喺發展自己事業嘅同時，柳金亦有參與慈善活動，早排佢就以關懷大使身份探訪兒童醫院，仲氹得一班小朋友鬼咁開心㖭！</p><p>妮絲迪亞柳金小檔案</p><p>出生日期：30/10/89（20歲）<br>身高小檔案1米60<br>體重小檔案45公斤<br>現職小檔案體操選手<br>加入美國隊年份小檔案02年<br>體操年資小檔案17年<br>威水史小檔案08京奧女子體操個人全能金牌、高低槓銀牌、平衡木銀牌、團體銀牌、自由體操銅牌<br>官網： http://www.nastialiukin.com </p></body></html>