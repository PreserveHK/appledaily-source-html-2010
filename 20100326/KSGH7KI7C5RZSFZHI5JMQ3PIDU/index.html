<html><header><meta charset="utf-8"><title>勁玩GPS地標名稱　DC帶你世界漫遊</title></header><body><h1>勁玩GPS地標名稱　DC帶你世界漫遊</h1><p>日本CP+相機展剛落畫，Panasonic極速將輕巧型DC主力新機–LUMIXZS7運抵香港！內置GPS定位及全球超過500,000地標，影完嘅相，可馬上Check番位置地點，有如旅遊指南一樣，旅行Snap啱晒！<br><br>記者：許福合<br>攝影：梁細權</p><p>GPS做分類</p><p>相機內置GPS定位唔出奇，不過一般相機只會記錄定位資料，再無其他玩法！新ZS7加入創新旅遊助理功能，當中內置咗73個國家地理資料，及全球超過500,000個地標資訊；好似香港人常去嘅日本、巴黎、台灣梗有啦！<br>例如去巴黎凱旋門影相，相機就會自動記錄位置地名、景點名稱，有時甚至街道名都會記低，以後想Check相時，就可以根據呢啲GPS資料分類睇番，真係實用好多！而且每當ZS7開啟定位功能，仲會自動校正地區時差，真係相機旅遊專家！</p><p>12倍光學變焦</p><p>ZS7唔算特別大部，好難想像竟有12倍光學變焦能力，並同時集合了25mm廣角及1,210萬像素畫質，作為一部遊旅DC絕對夠玩！機身內置PowerO.I.S.光學防手震，加上完整P、A、S、M手動曝光設定，想點影都可自由設定。要簡單啲，亦可以用番預設拍攝模式，比較特別係「快樂模式」，可自動調節相片對比度與色調，相片睇落會更鮮明立體，另一個「SonicSpeedAF」，能夠提升對焦速度，減少快門延遲，廣角最快0.35秒就可鎖定，呢個功能勁好用，甚至有用緊單反嘅手感！</p><p>靚相試拍<br>趣味相框</p><p>場景模式內可加入相框，普通嘅相片就可加上唔少生氣。</p><p>小炮變焦</p><p>廣角有輕微變形，變焦時速度還算不錯；12倍變焦配防震，手持拍攝亦可輕鬆拍到穩定相片。
</p><p>同場加映<br>FX68隨身拍</p><p>FX68機仔細細，但配備一支25-125mm鏡頭（5×），及F2.8特大光圈。拍攝時可選擇及剪裁影像中間部份，取景時更好用。上代成名嘅PowerO.I.S亦有保留，防震能力勁強。</p><p>TS2四防DC</p><p>TS2具備四防保護能力！可陪你深潛水底10m，2m高空墮地、跌跌碰碰亦視作等閒；去到零下10度都照樣拍攝，再加上防塵及防沙粒，嚟緊夏天去沙灘就靠晒佢喇。</p><p>Profile</p><p>感光元件：1,210萬像素CCD<br>光學變焦：12倍<br>屏幕：	3吋<br>影片：	720PAVCHD<br>記憶卡：SD/SDHC/SDXC<br>體積：	103×60×33mm<br>重量：	218g（連鋰電池）<br>查詢：	Panasonic（28330955）</p></body></html>