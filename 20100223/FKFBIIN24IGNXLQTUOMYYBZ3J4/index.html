<html><header><meta charset="utf-8"><title>中環在線：飛達三成員工唔返工 - 李華華</title></header><body><h1>中環在線：飛達三成員工唔返工 - 李華華</h1><p>製造業最黑暗時期已過去，但又要面對新嘅難題。飛達帽業（1100）老闆娘顏寶玲噚日同傳媒春茗，就內地勞工問題呻到樹葉落。<br>佢話今年有望回復金融海嘯前嘅好景時期，但又要面對內地勞工短缺問題。噚日春節返工第一日，仍有兩三成員工未到位，部份因未買到車票要遲返工，有啲就一去不回頭。佢話內地員工福利越嚟越好，以全國福利最佳嘅上海為例，僱主為員工提供嘅醫療、退休金、房屋等五大福利，共相當於員工薪金嘅四成。又例如北京、重慶、華東等地，仲要為26歲以上嘅高齡產婦提供6個月產假！<br>喺產量同員工數目無太大變化下，05年飛達每月薪金開支只約250萬元（人民幣．下同），現已急升至近700萬元水平，人均月薪達1800元。佢話惟有削減伙食津貼。</p></body></html>