<html><header><meta charset="utf-8"><title>$100食4磅　痹辣小龍蝦</title></header><body><h1>$100食4磅　痹辣小龍蝦</h1><p>一盤盤紅卜卜龍蝦，一隻隻麻辣龍蝦送入口，鮮、香、辛、麻，連舌尖都先起舞後麻痹，嚐鮮過癮超滿足！$100足四磅小龍蝦，超抵食又過足口癮，今勻仲唔賺突！<br><br>記者：梁美甜<br>攝影：陳陶鈞、伍慶泉<br>Model：Kitty@PureModels</p><p>賺吃大大份小龍蝦</p><p>早年曾經風靡全國的小龍蝦食風，終於吹到香港，國內名店洋洋小龍蝦更出奇地選址新興食區新蒲崗，舖面設計簡單十足國內一般企理食店，反而招牌的Q版龍蝦仔最為搶眼，醒目又可愛！<br>「小」龍蝦顧名思義，每隻都只是兩隻手指般大小，隻隻紅卜卜超吸引，初吃時切記勿心急或大大一口，小辣的話當然無問題，若然是中辣甚至大辣的話，就非常容易中招，嗆到暈！小店由老闆陳生及太太經營，陳生更兼廚子，所有食物均是即叫即製又或即炒，火候足鑊氣夠，由於是街坊格局，顧客亦可以提出要求，如小小辣、大大辣又再加辣椒之類，唔過份陳生陳太都可以滿足到大家。小龍蝦以花椒、小茴香、香茅草等十多種香料加入濃湯煮成，本身已經好入味，當有order，就會煮成要求辣度再上桌，好多人會問：「點解無肉食」，話明是龍蝦仔，莫非幾十元吃幾十隻波士頓龍蝦乎？話雖如此，小龍蝦夠新鮮入面有膏，啜吓啜吓都鮮味十足，蝦身小小的都比基圍蝦大得多，吃落亦爽口彈牙，而且小龍蝦來貨不便宜，來貨價差不多等同於售價，所以老闆旨在推廣及讓大眾嚐到另類滋味。最最過癮是，吃一口，先鮮後辣再來一陣麻痹感，再呷一口冰凍啤酒，超過癮！貪過癮嚐鮮一流，要大啖肉又怕動手麻煩者就會失望了，難怪不少人外賣取走回家至「動手」喇！<br>小店全是即叫即製，用料地道濃香，啱晒偏愛味濃食客，除麻辣小龍蝦外，必試煎雞扒及真空咖啡。雞扒全都是自家以雞髀起肉醃製而成，肉厚汁豐又鮮味，即煎即吃，香口惹味。真空咖啡味濃滑溜又無澀味，最重要是$6杯，絕對不是將貨就價，反而覺得賺晒！</p><p>1.麻辣小龍蝦$60/2磅</p><p>招牌菜，$30/磅$100/4磅，大大盤，超抵！以小茴香、香茅草等十多種秘製香料加入預先熬製的濃郁豬骨湯內煮約4小時而成，入單即加入辣椒炮製大、中、小程度的麻辣口味，蝦殼身易剝肉，鮮香惹味，舌尖麻痹久久不散。
</p><p>2.豉椒炒小龍蝦$38</p><p>即叫即炒夠鑊氣，一客小龍蝦份量也不少，足有四、五隻，坦白講，蝦肉不多勝在汁香惹味，下飯佐酒不錯之選。</p><p>小龍蝦炒薯粉$38</p><p>即叫即製，以江西番薯粉加入泰國魚露等大火炒，粉條入口軟滑又煙韌，口感有點似潮式炒粿！</p><p>龍鳳炒飯$38</p><p>龍，即小龍蝦；鳳，即雞，即是小龍蝦雞絲炒飯，雞絲是雞髀起肉醃製再切絲炒成，比坊間雞更具肉味及肉汁，再加入腐乳炒，獨特鹹香惹味。</p><p>煎雞扒餐$22（跟餐飲）</p><p>以雞髀自家起肉，保持肉汁及鮮味，即叫即煎。單叫煎雞扒要$15件，轉餐有飯$22，更可以自家製的咖喱汁、黑椒汁、茄汁佐飯。</p><p>真空咖啡$6/杯</p><p>坊間甚少見的真空咖啡，陳老闆指乃廿多年前香港普遍西餐館、酒店都是採用真空咖啡，約一分鐘時間就可以溜出十杯濃郁咖啡。齋啡都夠香夠濃又不帶澀味，加點奶更滑更香。</p><p>洋洋小龍蝦專門店（35247756）<br>新蒲崗衍慶街60-64號H號舖</p><p>鮮吃活龍蝦法膏蟹</p><p>位於洗衣街近亞皆老街的餐館，以活波士頓龍蝦專門店自居，入口即見大大個魚缸，飼養大大隻波士頓龍蝦、法國膏蟹、鮑魚、游水䱽魚等，想品嚐大啖肉龍蝦者至啱。總廚Billy：「老闆賣海鮮，能以平價攞到好多靚海鮮！」最重要是，新鮮得來價錢合理，食店更以七五折或八五折等益食家，自問愛吃海鮮，一個大凍海鮮盤八五折後不過$500，其實好抵，點解？一隻新鮮法國膏蟹，即睡蟹，約12両重，超市價都差不多三百元，還有一隻10-14両重的游水龍蝦，百多元都要喇，單是主打兩款都已盛惠三四百元，凍盤更有六款其他海鮮，當中坊間少有的日本螺，大大隻肉爽鮮甜，再加二十隻爽甜鮮海蝦，已經賺晒！凍盤之外，龍蝦專門店當然要試龍蝦餐，二人餐現有七五折優惠，$260吃原價$347，有龍蝦湯、龍蝦沙律、龍蝦連牛柳主菜、超好味龍蝦汁意粉，份量足，用的是活龍蝦，由頭「龍」到尾，嗜龍蝦者絕對滿足！</p><p>3.龍蝦南瓜湯</p><p>湯底以龍蝦肉和殼、蟹殼、雜菜、魚骨等熬製二十多小時，再加入南瓜炮製而成。</p><p>4.龍蝦汁海鮮意粉</p><p>必試意粉，混海鮮及蝦殼熬製的湯汁炒成，有青口、三文魚、帶子等海鮮料，但吸收湯汁後的意粉更滋味！</p><p>5.芝士焗龍蝦牛柳</p><p>主菜牛柳都有7安士重，配半隻以自家芝士汁焗製的鮮龍蝦，胃口再大都夠飽！</p><p>6.凍海鮮盤八五折$500/大盤（原價$588）</p><p>分大、中、細三款，大盤款多份量足，有一隻波士頓龍蝦、一隻法國膏蟹、三隻日本螺、十隻翡翠螺、二十隻海蝦以及龍蝦仔、青口、大蜆各十隻，大都是新鮮游水貨，海鮮以香草水浸熟。</p><p>餐館（23988181）<br>旺角洗衣街89-91號1樓全層</p></body></html>