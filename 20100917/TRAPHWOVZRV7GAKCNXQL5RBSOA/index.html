<html><header><meta charset="utf-8"><title>iPodHiFi攻低頻　梳化聽好Feel</title></header><body><h1>iPodHiFi攻低頻　梳化聽好Feel</h1><p>你問Apple係咪引領住AV潮流？我話絕對係，好似新iPodTouch才公佈唔夠兩星期，周圍又Dock聲四起。所謂「Dock」，係講緊機頂可插iPod/iPhone嘅迷你音響，老牌如Bose，甚至Yamaha都一齊推出Dock，就連旺角AV佬都話趕住再入貨，特別一讚係Yamaha底部喇叭設計，低音好力，若然細細部擺喺梳化，隨時聽到瞓着咗都唔知！<br><br>記者：陳國輝<br>攝影：梁細權<br>Model：MeiMei@Jacso</p><p>盒仔TSX-80有力水</p><p>一直聽MiniHiFi嘅要求，都離唔開外形靚仔、操作簡單！至於靚聲？從來未諗過，皆因千零二千蚊貨仔，既具備響鬧，又兼顧收音機，已經好唔得閒，如果再提升音色表現，斷估又唔止呢個價。YamahaTSX-80分唇「老奉」到不得了，正正係播歌、響鬧及FM，長方形設計，有啲似電視機頂盒，好彩外殼包括黑、白及淺綠三隻色，感覺唔算單調；再講，極光猛嘅LED燈，扮作裝飾品亦不錯。睇怕你實估唔到，靚聲先係佢賣點！機身正面有兩隻4cm全音域單元，而底部仲有一隻5.5cm低音單元，試聽過帶輕快及有重低音效果嘅歌曲，感覺好穩定，甚至乎再將Volume調校上七至八成，喇叭依然唔拆。不過，若你想複雜啲要求有EQ效果，TSX-80就做唔到，以操作簡約，靚聲為賣點，呢個價位應該有吸引力。</p><p>YamahaTSX-80Profile</p><p>功能：iPhone/iPod擴音、收音機、鬧鐘<br>單元：4cm全音域單元×2、5.5cm低音單元×1<br>輸出：16W<br>輸入插座：3.5mm<br>體積：260×90.3×141mm<br>重量：1.2kg<br>顏色：黑、白、淺綠<br>查詢：華仁影音（27877992）</p><p>凸紋TSX-70好手感</p><p>另一款功能無異嘅TSX-70，同屬Yamaha操刀。雖然玩法一樣，但外殼改用鋼琴黑，夠晒亮麗，加埋四隻角都係圓邊，設計靈感似來自古典鬧鐘。當然，底部低音喇叭、LED屏幕、無線遙控統統跟機有齊，特別要留意機殼質感，其中藍色、深啡色都有仿真皮手感，而白色更具備紙質嘅感覺，若然以一件裝飾品為出發點，個人認為TSX-70會比TSX-80更加適合。</p><p>同場加映<br>iTamtam當凳坐</p><p>講起iPodDock又點止Yamaha！來自歐洲的iTamtam，來到香港之後，竟變成一張會唱歌嘅音樂凳，能夠承受100kg嘅重量！可以講係一隻360度發聲喇叭，輸出功率達70W，幾百呎大廳都夠玩。裏面用嚟插iPod或者iPhone，而低頻喇叭就校正中間，顏色多達13款，但售價最平都要$4,380，如果當凳仔坐，又唔係好捨得喎！</p><p>播放時間：8小時<br>售價：$4,380（M1不可充電）$5,280（M３可充電）<br>查詢：AVConsultant（25812928）</p></body></html>