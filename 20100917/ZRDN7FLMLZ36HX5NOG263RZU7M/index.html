<html><header><meta charset="utf-8"><title>鄺美雲撐志雲樂於助人謝安琪：望陳生安然面對審訊</title></header><body><h1>鄺美雲撐志雲樂於助人<br>謝安琪：望陳生安然面對審訊</h1><p>【志雲難局之患難見真情】涉嫌貪污今年3月被廉政公署拘捕，過去半年一直保釋候查的無綫業務總經理陳志雲，昨日被廉署提出正式起訴，雖然周身蟻，但身邊好友對他不離不棄，鄺美雲昨日出言硬撐他為人樂善好施，迷雲黨的謝安琪表示日前與陳志雲聯絡時，感受到他態度從容，並希望他安然面對審訊，友人的一言一語間都盡顯真情。</p><p>廉政公署今年3月展開威遠行動，全力調查無綫內部爆出的貪污事件，案件哄動全城，廉署經過半年的調查，昨午廉署正式落案起訴無綫業務總經理陳志雲、無綫巿場及營業部業務拓展主管陳永孫和思潮廣告製作有限公司及思潮出版社有限公司董事叢培崑，指控他們有關電視台的業務涉嫌觸犯貪污串謀詐騙罪行。被告叢培崑是陳志雲的前助手，二人關係密切。</p><p>迷雲黨齊讚陳生好好人</p><p>現年51歲、權傾一時的陳志雲下周二將在東區裁判法院提堂，雖然他對事件保持緘默，但在圈中人緣不錯的陳志雲昨日獲好友鄺美雲（Cally）、富豪酒店太子女羅寶文、愛將孫慧雪和謝安琪均異口同聲力撐到底。<br>陳志雲昨早已到廉署報到，但至下午才公佈陳志雲被起訴的消息，Cally昨午2時到亞洲博覽館出席珠寶活動時，仍未知志雲的消息，她當時說：「唔好亂咁估，好多嘢都未知，我覺得佢唔應該有事，亦希望佢冇事，佢份人真係好好，平時做好多義工，朋友叫佢幫手又唔計較。」<br>Cally認為娛樂工作有來有往，她說：「其實喺娛樂圈做嘢都係講人情，佢幫我做嘢都唔收錢，唔通咁又話佢賄賂我咩？佢好樂於助人，佢可以唔收人錢做嘢，但係唔會唔畀錢人，不過呢啲嘢好難講得咁清楚，我相信法律係公正，佢唔應該有事。」<br>陳志雲在無綫呼風喚雨之時，旗下力捧過不少愛將，曾受過他恩惠的環球歌手謝安琪和《志雲飯局》捧餐妹孫慧雪昨日分別開腔護主，謝安琪昨日現身新城電台接受訪問時說：「現階段唔方便評論太多，希望陳生（陳志雲）可以平靜同安然面對審訊，我知道好多人會就呢件事作出揣測，我哋唔係法官，但相信法律自會得出答案，就應該交由法律定奪。」謝安琪自爆前日才跟陳志雲通過電話，感受到他的語氣很從容，並表示陳志雲給送上祝福，顯見二人友情匪淺。<br>孫慧雪昨日接受電話訪問時直認陳志雲有恩於她，她硬撐說：「我曾經喺《志雲飯局》幫過陳生（陳志雲）手，所以我擔心佢多啲，陳生佢好好人，對下屬個個都好，對人又和藹可親。」孫慧雪還透露：「我冇佢電話號碼，我好擔心佢，但都希望佢冇事，我唔相信陳生同件事有關。」</p><p>羅寶文：佢家好平靜</p><p>貪污案爆出後，陳志雲身邊獲好友不離不棄，其中羅寶文更不時相約茹素，她坦承昨日也有致電陳志雲慰問，羅寶文在電話訪問中說：「我哋一直都有聯絡，我唔會用擔心形容，我會關心佢。Stephen（陳志雲）呢排都好正面同積極去面對，佢仲有好多諗頭，我哋久不久都會食飯見面。」羅寶文續說：「作為朋友，當然係祝福佢，無限量支持佢啦。」昨晚羅寶文出席黃百鳴女兒喜宴時，被問到志雲心情如何，她說：「佢家心情平靜。」<br>採訪：何慧斯、林妙萍、比華利<br>攝影：黃偉雄</p><p>全城熱話：陳豪願志雲重投社會</p><p>無綫總經理陳志雲昨日被廉署正式起訴，成為圈中人熱門話題。</p><p>陳豪：「我一向好欣賞陳生為人，佢處事好冷靜同公道，希望佢冇事，件事快啲平息，陳生可以重新投入社會做嘢。」<br><br>唐詩詠：「家咁敏感時候，我唔想講太多，我都會擔心佢（陳志雲），希望佢冇事，家佢好難聽電話，我心中支持佢或SMS佢，呢個時候唔想打擾佢。」<br><br>陳法拉：「呢件係廉署案件，我對案情唔係咁了解，希望佢（陳志雲）快啲度過難關。」<br><br>高海寧：「自己唔清楚成件事，又冇接受過任何召見，不過我之前喺街撞見過陳志雲，有打招呼，佢個人好nice，希望佢冇事。」<br><br>張繼聰：「作為朋友希望佢冇事，樣樣可以安好，呢個時間要多啲空間處理事情，我有透過朋友問候佢，我覺得佢好能幹好好人，希望大家畀空間佢，等佢得到平靜。」<br><br>詹瑞文：「最終係等公佈，暫時唔方便講太多，我唔希望係真，始終涉及好多名人唔係咁好，佢（陳志雲）係其中一個，我希望佢冇特別問題出現。」<br><br>李詩韻：「我自己就冇試過俾人壓價，佢又冇叫過我做嘢，我覺得佢係niceperson，好提攜後輩，我心裏面認為佢係好人，希望佢吉人天相。」</p></body></html>