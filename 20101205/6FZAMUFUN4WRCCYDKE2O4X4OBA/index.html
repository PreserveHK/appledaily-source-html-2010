<html><header><meta charset="utf-8"><title>男生圍：義氣超人王喜</title></header><body><h1>男生圍：義氣超人王喜</h1><p>有志雲，有王喜。9個月下來，陳志雲由涉貪被捕至上月戲劇性復職，遊走天堂地獄間樹倒猢猻散，惟獨王喜撐到底，為老友放生積福、遮風擋雨。私底下，兩個男人情義兩心知；工作上，就繼續楚河漢界。<br>王喜形容自己半世人「僥倖開始，糊塗經過」。陷入中年危機的他為衝破事業樽頸位，近年學風水、寫劇本，計劃兩年後執導演筒，炮製他的博攞獎「小電影」，講述人生三部曲老、病、死，並擬邀志雲擔演「病」的部份，為他的影途畢業作寫上雲一般的完美句號。<br>撰文：朱倬誼、何慧斯</p><p>友共情</p><p>無綫總經理陳志雲今年3月涉貪被捕後，昔日愛將人人彈開，甲說：「同佢唔熟。」乙又說：「冇佢電話。」人情冷暖，志雲自知。跟志雲結緣於商台的王喜，眼見相識18年的老友落難，他話之你笑他跟出跟入，硬要跟志雲風雨同路，陪他上庭、食飯、傾心事，為他狂放生積福，甚至甘願賣樓打官司。網民封他正義朋友，倒是王喜受之有愧，老是說：「我冇做過值得表揚嘅事，只係盡一般朋友責任，佢身邊好多朋友出力o架，我幕前人易引起大家注意啫，每個市民都係咁做，朋友都係咁相處o架啦。」</p><p>為志雲一殼眼淚</p><p>這天，王喜在尖沙嘴接受本報訪問，講開友共情，他笑說：「以前我喺內地登台，司儀介紹我出場，通常會話有請《烈火雄心》嘅男主角王喜，但最近變咗係有情有義嘅王喜，搞到啲老闆走嚟問我：『乜你最近拍咗套戲叫《有情有義》咩？』我咪話講出嚟盞一殼眼淚，唔係好嘢嚟。我哋呢啲喺旁邊檢便宜嘅梗係冇所謂，但對當事人嚟講，其實唔係好容易過嘅事。」<br>話中不無感慨，有些事情的過程，真的很難捱。如王喜，往時年少火猛，心直口快，一心想事情好，卻因為表達不力誤會連連，是非多到當飯食，他也知道自己時有不當，隨着年歲漸長，年前西藏炒車死過翻生的經歷，還有志雲事件，他變了很多。<br>王喜說：「你問我係咪做人開心咗？我覺得應該話我身邊嘅人開心啲，人哋見到你咁嘅樣，都唔知點開解你，同你做訪問又要小心翼翼，怕唔小心拮到你條尾，生活仲有好多嘢，唔係淨係得工作，你可以建立興趣理想嗜好。陳生係一個好鮮活嘅例子，好實在話畀你知要好珍惜身邊每一個人每一件事同每一分鐘，要好好把握，一件事係唔會摧毀你一生。」</p><p>人生跌撞是非多</p><p>入行14年，王喜暫時總結「僥倖開始，糊塗經過，光輝未來」。他解釋僥倖源由：「入行時冇人教你點做藝人，點樣生存，自己跌跌撞撞，好多起起落落是是非非，與此同時我喺《烈火》嘅演出得到大家讚賞，至令大家開始知我呢個人，但又唔知點定位。做電視演員去到樽頸位啦，有人識但唔係蜚聲國際，又唔可以再進一步，我卡喺呢個位都唔止一年啦，所以我話自己嘅起步係僥倖，一入行做男主角，接過好多好劇集，同過好多優秀演員合作，先會有呢個知名度，但又冇辦法更上一層屢，都幾迷茫。」</p><p>相型男<br>吹捧嘉穎林峯</p><p>90年代的無綫，彈起小生各具特色，招牌作零舍多，王喜是flamingheart、陶大宇是師奶殺手、吳啟華是程至美、羅嘉良是大頭文等，反之21世紀的小生人多但代表作欠奉。問王喜睇好來年那個上位，他點名鄭嘉穎和林峯。<br>王喜笑說：「鄭嘉穎係典型俊男，只要佢演技再昇華層次，前途無可限量，下年可以打低黎耀祥。林峯係全港型男指標，相信佢嘅指標有影響力，拓展到亞太區。無綫唔係鬧小生荒，觀眾要適應。」儘管他和嘉穎曾傳不和，但他強調這是真話，你信唔信？</p><p>絕讚黃浩然</p><p>王喜又自嘲：「我就無能為力啦，僥倖得到香港觀眾喜愛已經家山發，好知足，好似呢排坊間都真係成日講緊《囧探》，問鍾嘉欣係咪鬼？仲有邊個係鬼呀？反應唔錯，好開心啦。」在《囧探查過界》中王喜首次和黃浩然合作，感覺良好，他抵死讚道：「佢好聰明好有喜劇感，佢屬於青筋派演員，比較嚴肅，拍正戲，但佢好巧妙咁將青筋放喺喜劇入面，令到成個表現好有幽默感。我哋臨場發揮改劇本，效果好有趣。」對於另一拍檔鍾嘉欣，王喜也讚賞：「佢好勤力，表裏如一，譬如o靚模對佢嚟講係陌生東西，會有少少介意扮細個，驚俾人笑，結果佢都擺脫呢個心理，仲好勤力咁了解o靚模文化，真係好難得。」<br>王喜最難忘劇中與鍾嘉欣坐在樹椏上談情，熱到一身濕勁攞膽，他說：「夏天30幾度已經好鬼熱，上到樹椏又冇位走，又要攬又要談情，仲要講兩頁紙對白，仲有好多蚊同蟲，搞到嘉欣差啲跌落嚟，真係好辛苦。」<br>與拍《烈火》相比，《囧探》當然冇得揮，《烈火》更已成為王喜絕響：「我唔會再拍《烈火》系列，已經去到人體極限，唔係我呢個年紀可以做，咁好嘅機會唔一定次次落嚟我度，好多生力軍都渴望得到呢啲珍貴機會。」</p><p>謀後路</p><p>從志雲身上，王喜學會很多，他想到演員不一定是他的終身職業，於是開始謀後路，他說：「發生陳生事件後，大家對我嘅品格多少少認識，但已晃眼14年，對一個年過40歲嘅人嚟講係中年危機，又唔想被人淘汰，何去何從呢？惟有發掘自己嘅專長，學風水，希望做風水師傅，想喺仲未有嚴重病痛，有氣有力嘅情況下把握健康做啲新嘢，有電影生涯嘅畢業作品。接住落去就冇人知，如果呢兩年喺演戲上有新突破，都會繼續做演員，不過家身處呢個狀態唔係，係好普遍嘅中年危機。」<br>最近王喜開始寫劇本，希望親自為將來的影途寫上完美句號，他說：「我覺得咁樣嘅結局幾圓滿，希望喺45歲可以實行，家叫做有初稿，仲搵咗副導演兼編導幫手，但係你知我有鋪癮鍾意改劇本，個副導演已經俾我折磨緊，我相信我臨場都會改，呢個係我天性，所以我都折磨緊自己，逼自己埋牆角希望諗到絕世好橋。」
</p><p>轉當幕後好下台</p><p>王喜續說：「呢個會係博攞獎嘅小型製作，成套戲由三個部份組成，有串連關係但故事獨立，唔會係我自己嘅故事，我亦唔會演，內容講老、病、死，第一女主角係苑瓊丹；病嘅部份係寫我所認識嘅陳生，本來我諗住搵佢幫手拍，但佢推咗我，所以我會搵另一個人去演，不過到時會叫佢審批。」<br>43歲的王喜，兩年後真的捨得放低自己的幕前事業？他淡然說：「寧願我放低好過被人放棄，係嚟得有尊嚴地下台。如果去到最後一秒先走，就唔知係樽頸定終點，可能係冒險，亦可能唔光彩地離開，可能我係獅子座啦。」<br>獅子座是強悍的，但王喜也有不惑時。陳志雲的風雨，正好給他借鏡：對事難，對人更難，他說：「睇陳生今次件事，身邊有好多有心有力嘅朋友幫佢，睇番自己真係好僥倖，未有遇上呢啲大問題，我冇EQ去面對一啲以為係朋友但原來唔係朋友，或者到有事時先知係朋友嘅朋友，因為平時對佢唔好，我會更內疚，呢啲嘢係需要好大嘅智慧面對。」學海無涯，他還在努力學習，等候EQ成熟時。<br>場地：TheQuarterdeckKowloon</p></body></html>