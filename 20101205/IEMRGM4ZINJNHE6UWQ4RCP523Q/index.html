<html><header><meta charset="utf-8"><title>周日專訪黎耀祥：錢畀唔到我安全感</title></header><body><h1>周日專訪<br>黎耀祥：錢畀唔到我安全感</h1><p>戲內的柴九、劉醒，出身草根，憑着靈活的頭腦及對生命的熱誠，終闖出名堂。戲外的黎耀祥，同樣出身基層，憑着對戲劇的熱愛，終名成利就。不過，成名後，他的價值觀轉變，他發現成功的意義不在於物質，「金錢」對他來說只是一個概念。<br>記者：陳皓怡、劉碧思<br>攝影：程志遠<br>髮型：IvanLee@Headquaters<br>場地：Harlan's@TheOne（29722222）</p><p>黎：黎耀祥　記：記者<br><br>黎：成功嘅意義唔係物質。你唔好以為成功咗，可以食四餐，原來唔得o架喎，你都係只可以食兩餐。可能要食得更少，因為唔可以畀自己肥，我拍《義海豪情》時，只係可以食粥水。粥水，食到你幾錢？<br>記：可有想過退休？<br>黎：我以前相信一世都做戲，10至20年前，我相信自己係一個會死喺舞台嘅人，浪漫到不得了。人大咗，知道冇完美嘅浪漫，如果唔死喺舞台，咁我點死？到底做到冇能力工作，退休返屋企，抑或趁仍行得走得就退落嚟呢？我冇答案。<br>記：你會否為自己準備一筆錢作退休？<br>黎：我需要。我係一個冇安全感嘅人，但安全感唔在於一嚿錢，係在於你自己嘅信心。冇信心就算有嚿錢都冇用，當然有嚿錢又好過冇。<br>記：你要幾多錢先夠退休？<br>黎：我成日都計緊呢條數。例如一餐要食幾多錢飯，問題你食乜。去茶餐廳食早餐就20蚊，買餸返屋企煮飯，基本上50蚊已經好好，即係話你每日食70蚊嘢。唔計住、唔計着，即係話一個月只係需要2100蚊，你就可以維持生命，一年大概2萬零蚊，3萬蚊唔使。畀足3萬蚊，10年都只係30萬，20年只係60萬，即係話你有幾十萬就已經叫有嚿錢退休。</p><p>「股票係同自己賭」</p><p>記：你忽略了通脹因素。<br>黎：大家太視通脹如洪水猛獸，所謂通脹，一年蝕2%，再第二年蝕2%，應該冇10%。就當一日70蚊，蝕7蚊，每日63蚊都食得飽，但可能食少啲。<br>記：那你不會為對抗通脹，投資增值？<br>黎：二點幾巴仙通脹，你以為好高，但你唔好唔記得，投資可能蝕10%。我有買過股票，經歷過唔同嘅金融風暴，我發覺呢個世界冇一樣嘢係賺梗。就好似人生一樣，賺梗大家唔使打工，做嗰樣嘢咪得囉！</p><p>「唔貪不如唔賭」</p><p>記：總要做點事，令資產不致被通脹蠶食吧。<br>黎：我一世人買過幾隻股票，仲要吼大跌市時，以為一定穩陣，後來我發現，股票係一個自己同自己賭嘅遊戲，你輸，唔係輸畀個市場，係輸咗心理。當你蝕嘅時候唔想賣，當你賺嘅時候又唔捨得放，到頭來蝕晒落去。<br>記：談談你的股票投資經歷。<br>黎：曾經我叫人唔使買樓，買股票就得。每個月只係賺5%，一年就有60%回報。唔貪吖，出100蚊，我賺5蚊啫。99、00年，我淨買藍籌，和黃（013）嗰陣成日都升，成日都由68蚊升到72蚊，跟住你就賣咗佢，等佢跌番落嚟。一個月只係捕一次啫！但你發覺，當跌嘅時候會一直跌落去，之後你明白，呢個遊戲都係多餘，股票真係一個賭博。不過，人好得意，順風順水時永遠唔會諗原因，但當跌市持續，就明白原來5%都升唔到上去，你賺咗5%、10%，但會輸番40%。<br>記：邊隻股輸得最多？<br>黎：一隻快餐股，廿幾年前，由幾蚊跌到落幾毫，總之剩返十分一。樓唔會跌到十分一，就算跌到落十分一都唔緊要，因為你住咗。股票你拎返屋企做乜？用嚟墊咗枱，然後話我墊過枱當賺咗？<br>記：既然知道致命傷，克服它不就可以了嗎？<br>黎：如果我要控制埋我嘅貪心，我咁偉大、我咁完美，咁做乜去賭？投資想貪心，唔貪不如唔賭！</p><p>黎耀祥簡歷</p><p>年齡：46歲<br>家庭狀況：已婚，育有13歲兒子黎正橋，妻子Julia兼任丈夫經理人<br>家庭背景：家中排行最小，黎父曾任職消防員，一家住在消防宿舍，黎父退休後遷往順利邨</p><p>演藝事業</p><p>1996年：在《西遊記》中飾演豬八戒<br>1998年：離開無綫，拍過電影以及亞視的劇集<br>2002年：重返無綫<br>2008年：憑《秀才愛上兵》贏得「最佳男配角」<br>2009年：憑《巾幗梟雄》柴九一角成為三料視帝<br>2010年：以《巾幗梟雄之義海豪情》的劉醒，競逐最佳男主角</p><p>唔會畀錢個仔買樓</p><p>眼前的「視帝」，就算再好演技，談到兒子，仍不能掩飾那份滿足。<br>記：有冇為孩子準備教育基金？<br>黎：冇。冇呢個計劃，我點知佢讀唔讀到。我家嘅生活智慧係跟上一代，我爸爸媽媽做到幾多就幾多，冇得幫你做晒所有嘢。人係隨着自己每一步成長，只要用心行就唔會輸，你一定會賺到啲嘢。如果你想去讀書，你會諗辦法去讀，如果連呢關都過唔到，你都唔會讀書，讀咗都冇用。<br>記：如果有一日兒子問：「爸爸，可唔可以借首期畀我買樓？」<br>黎：唔得。冇錢買樓咪租樓囉。如果佢冇本事，我剩錢畀佢會害死佢，佢叻嘅話亦唔使剩錢，即係到最後都唔使剩錢畀佢。<br>記：如果有一日小朋友問：「爸爸，可唔可以打本畀我做生意？」<br>黎：可以。<br>記：買樓跟做生意有乜唔同？<br>黎：買樓唔會生錢，你有睇過《窮爸爸富爸爸》，資產其實係負債。我點解要畀錢你買樓，然後你去供樓，去欠銀行錢。<br>記：唔怕佢做生意蝕咩？<br>黎：唔緊要，你蝕咗錢，但你賺到人生經驗。人生唔一定要賺錢，人生賺嘅係經驗。</p><p>買樓永遠冇錯</p><p>香港人投資，離不開股、樓。黎耀祥買過3層樓，每次都是為了換樓，除了第一層要蝕，其後均冇輸。「買樓永遠冇錯，因為你一定住咗，呢個係你最基本翻本嘅地方。」首次買樓向外父借錢，他說自己其實不急於買樓，只是戰勝不了枕邊人。<br>如果主動權落回他手，他認為樓不一定要買，租亦無不可。「點解要買樓？我哋上一輩都冇人買樓。」他回想，當消防員的父親獲分配宿舍，200餘呎單位8個人住，「當時幾兄弟個個瞓地下，開心到不得了，因為唔使瞓街。」其後父親為退休作準備，申請公屋，「等咗10年上樓，住順利邨，使幾萬蚊裝修，好開心，人生第一層樓可以裝修。」即使不是自置物業，仍能安居樂業，他問：「唔買樓有乜問題？」<br>寧租不買，另一原因是租務市場是一個真正實用的市場，沒有他口中的「炒租」概念。何謂「炒租」？即係甲租了一層樓，然後租給乙，乙再租予丙。「炒兩手『租』，就賺到錢，呢個唔可能。」</p><p>黎耀祥物業投資</p><p>2007年	深井碧堤半島約1200平方呎單位<br>買入價：557.3萬元　賣出價：－　賬面賺蝕：－<br><br>2000-2007年　廣播道星輝豪庭1593平方呎單位<br>買入價：708萬元　賣出價：740萬元　賬面賺蝕：賺32萬元<br><br>1996-1997年　牛池灣威豪花園<br>買入價：約260萬元　賣出價：約200萬元　賬面賺蝕：蝕約60萬元<br><br>資料來源：被訪者及土地註冊處</p><p>【後記】：30年之約</p><p>黎太說，黎耀祥只有兩件玩具，兒子與工作。她的意思是，有了他們，黎耀祥就已經很滿足。<br>訪問完結前，黎耀祥再提起兒子，「我個仔係一個生意人嚟o架，將來你哋呢啲auntie睇住佢呀。到佢出嚟做生意，你再訪問佢，同佢講，『我30年前訪問過你爹哋，今日你間公司上市喎……』」<br>醒哥，你曾經撰文，提到「我的演戲生命是一生一世的」。今天你亦說，「我以前相信一世都做戲，相信自己係一個會死喺舞台嘅人，幾浪漫，浪漫到不得了。」不過，小記不想30年後仍是小記，這並不浪漫！</p></body></html>