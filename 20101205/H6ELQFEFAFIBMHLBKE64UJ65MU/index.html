<html><header><meta charset="utf-8"><title>終極決戰雯女、祥仔拖馬向阿佘、陳豪示威</title></header><body><h1>終極決戰<br>雯女、祥仔拖馬向阿佘、陳豪示威</h1><p>【萬千星輝頒獎典禮2010之今晚舉行】激戰連場的《萬千星輝頒獎典禮》今晚殺到埋身，雖然黎耀祥與陳豪，以及鄧萃雯與佘詩曼的視帝視后之爭鹿死誰手今晚揭盅，但雯女與祥仔一班fans已分別與偶像預祝攞獎，擺明向阿佘和陳豪示威。至於大戰在即心情緊張的阿佘，前晚則趕赴陳百祥的生日派對狂歡減壓。</p><p>今晚台慶頒獎禮將是《公主嫁到》與《巾幗梟雄之義海豪情》兩大熱爆劇集之爭，兩劇除為最佳劇集獎爭崩頭之外，《公主》的陳豪和佘詩曼，以及《義海》的黎耀祥和鄧萃雯，更為爭奪視帝視后而鬥得難分難解。雖然陳豪和阿佘前晚在台慶前哨戰──馬來西亞Astro電視台於尖沙嘴舉行的「MYAOD我的最愛TVB劇集頒獎典禮」中先拔頭籌，齊齊獲封大馬視帝視后，但對祥仔與雯女未有構成影響，加上二人的fans分別提前跟他們預祝，頓令祥仔與雯女信心大增。</p><p>祥仔：一人一個獎囉</p><p>雯女前晚出席大馬電視台頒獎禮後，與該台高層一起出席尖東香格里拉酒店舉行的自助晚宴，由於雯女過往未曾參與過大馬電視台頒獎禮，於是便趁前晚跟當地要員食晚飯溝通，逗留近一小時才離開。前晚雯女離開酒店時，有近20多名fans在門外等候，眾人一見雯女現身，心情就如她已冧莊視后般興奮，又送禮物又拉着她大合照，雯女全程有求必應，心情靚爆。之後雯女乘七人車返回長沙灣寓所，養精蓄銳備戰今晚盛會。<br>至於黎耀祥於大戰前夕則忙個不停，昨日清晨5時半先到佛山出席活動，下午趕返香港後，隨即跟來自英國、台灣和內地近50名fans聚會，眾fans預備了蛋糕和禮物送給他，預祝他今晚冧莊視帝。祥仔昨日接受訪問時說：「佢哋知道聽晚頒獎禮，專登過嚟同我打氣嘅。」問祥仔會否加強信心？他說：「都會嘅，有佢哋支持都開心o架！」大戰在即，心情是否緊張？祥仔說：「今年冇乜緊張，今年抱住玩嘅心態，我衷心覺得阿Mo（陳豪）係一個好好嘅演員，係自己一個好鍾意嘅演員，邊個攞都咁開心。」</p><p>阿佘：好似買六合彩</p><p>問祥仔有否想過雙視帝？他說：「咁又唔使，有視帝同最喜愛角色，一人一個咪得囉，我哋冇分彼此。叫佢攞咗視帝分番個最喜愛角色畀我就得o架啦！」<br>視后另一大熱阿佘，前晚雖然先拔頭籌獲封大馬視后，但心情仍然緊張，她在大馬電視台頒獎禮後，即跟無綫高層樂易玲趕到沙田馬會出席陳百祥60歲大壽生日派對，實行借開P減壓。由於阿佘之前一直在內地拍劇，以致人氣未及雯女。不過她前日返港後即頻頻接受專訪力谷人氣，昨日中午，她更忽然現身無綫將軍澳電視廣播城舉行的《萬千星輝頒獎典禮2010》拜神儀式，認真拼搏。<br>雖然阿佘賽前心情緊張，但昨日仍故作鎮定說：「平常心，哈哈！家好似買六合彩咁，中獎都會開心到暈。」不過行內人將雯女睇高一線，阿佘的喜劇角色始終不及雯女的角色發揮得好，阿佘堅定地說：「相信我做佢個角色冇佢個效果，但係佢做我個角色都冇我個效果，兩個都做好自己本份。」講到雯女挑選了一件「義海豪情之九姑娘人約黃昏後」戰衣，阿佘說：「我嗰件都係幾配合到個劇嘅主題，係華倫天奴一件公主feel衫。」</p><p>陳豪：祥仔攞仲開心</p><p>另外，陳豪昨日為無綫新劇《心戰》開工，問他心情是否緊張？他笑說：「平常心面對啦，我唔會畀自己壓力。今年我覺得祥仔攞獎機會大啲，如果佢攞嘅話，我仲開心！」另外，備受無綫力捧的親生仔林峯，今晚也會出席台慶頒獎禮。杜琪峯今晚除頒最佳劇集外，更會向已離世的恩師王天林致敬。<br>採訪、攝影：張俊銘、羅德光、楊潔雯</p></body></html>