<html><header><meta charset="utf-8"><title>總經理說了才算 - 左丁山</title></header><body><h1>總經理說了才算 - 左丁山</h1><p>上市公司泰豐國際（七二四）買入山頂豪宅倚巒一個單位四千六百五十平方呎，呎價六萬零二百一十五元，創亞洲洋房紀錄，威唔威呀？大股東或者覺得威嘅，但小股東就不知道威水何在咯，消息公佈後，泰豐股價急跌，市值蒸發五億幾，足證市場覺得呢隻股不務正業，一於沽之哉。<br>香港最唔缺乏嘅就係住宅、舖位炒家，地產版不時報道白頭X、舖王Y、P叔、玩具C等等著名炒家嘅活動，就算在馬場，都有一隻馬叫做「摸皇之星」，跑咗四次，次次輸多個馬位，跟住退役。記得一位老友見到呢個馬名，摸不着頭腦，問「摸皇之星」究竟係甚麼意思。左丁山猜測到係炒樓摸貨或「摩貨」嘅意思，但唔敢確定，後來睇到馬主就係一位地產版名人，先至敢講清楚。「摸貨」賺錢，大概係香港人發財絕技，一九九七年之時，律師T曾經一日之內，為藍田某住宅同一單位做轉名契約七次，係佢自己一個空前絕後紀錄，現在炒風日熾，但仍難以同九七金融風暴發生之前比較，只不過豪宅價格不斷攀越高峯而已。<br>個人炒家，或非上市公司炒樓，與人無尤，但上市公司大嗱嗱拎兩億八千萬元買樓，數碼佔去公司○八年底嘅股東權益六成幾，點睇都係重大交易，點解唔使開股東大會討論呢？難以明白。<br>炒樓係中國人之特長。中國內地人民富起來後，有辦法的一批學炒樓學得最快，即使溫家寶總理不斷出口術話要遏制房價，房價仍然不斷上升，央視名嘴白岩松於是話：「是不是總理說了不算，總經理說了才算？」總經理就是房產公司嘅總經理，佢一拍板話去馬買地買樓，立即行動起來，那管總理說了甚麼。香港同樣亦可以講：CE（特首）說了不算、CEO（行政總裁）說了才算，香港大公司嘅CEO見到特首CE，一定客客氣氣，但買地起樓係由CEO話事嘅，CE說完新界還有好多四千元一呎嘅住宅，新界樓盤立即唔止呢個價錢。其實總理好，CE也好，最後還是說話算數的，假如CE下狠招，向短期摸貨炒樓人士徵收增值稅兼利得稅，與短期（一年）炒家分享利潤，必可壓抑炒風。</p></body></html>