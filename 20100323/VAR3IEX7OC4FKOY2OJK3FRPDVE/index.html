<html><header><meta charset="utf-8"><title>唔認炒股　股壇校長李福兆訓話「我燉股　最多乾水唔會燶」 - 李華華</title></header><body><h1>唔認炒股　股壇校長李福兆訓話<br>「我燉股　最多乾水唔會燶」<br> - 李華華</h1><p>證券商協會今年適逢30周年「牛一」，兼夾係新一屆理事會換班，噚晚就喺會展筵開咗53席大搞，就連久未露面、有「校長」之稱嘅聯交所前主席李福兆亦俾面出席。「校長」當年有份出錢出力創立協會，可以話係協會嘅「老竇」，就算佢老人家近年喺泰國加拿大兩邊走，又四圍去旅行，安享退休生活，噚日都不忘返港道賀，據有份出席晚會嘅幾位朋友向華華透露，校長喺晚會上同一眾證券界好友，大談過去、現在、未來，仲上台同金牌莊家詹培忠大玩「棟篤笑」，對答認真幽默！</p><p>談過去　身經百戰87股災最難忘</p><p>校長雖然已經年逾八十歲，但全無老態，仍然可以談笑風生，風采不減當年。校長縱橫股壇咁多年，身經百戰，回想呢幾十年，對佢嚟講，印象最深嘅唔係咩08金融海嘯，亦唔係03年沙士搞到股樓大冧，佢最難忘嘅，原來係23年前發生嘅87股災。</p><p>外資沽貨　拖兩周交收</p><p>佢回憶當年，話當時個市成交係咁增加，主要都係啲外資沽貨，但佢哋無遵守到T+1嘅交收規定，甚至拖成一、兩個星期先交收，搞到本地經紀出現好大壓力。佢仲解釋話，當年決定停市，並唔係想令個股市唔好再繼續跌，其實佢嘅目的只係疏導交收咁話。</p><p>阿媽賭馬　贏輸都俾佢</p><p>詹培忠問佢：「人哋話李福兆六歲識炒股，不如教吓人？」校長就抵死咁話：「自己唔係炒股，而係『燉』股票，最多只係乾水，咁先唔會燶，初期我就燉吓公用股、地產股咁，呢啲可以長揸收息……」<br>校長講完股仲講埋馬，不過唔關佢事，係關佢阿媽事：「阿媽每次賭完馬，無論贏輸，啲錢都會俾咗我，就係咁，我就儲埋啲錢買股票囉。」
</p><p>看現在　香港上海應該互相合作</p><p>家嘅香港，話就話仲係我哋祖國嘅國際金融中心，不過上海「雙城記」嘅出現，令好多香港人感到無比威脅。提到上海呢位「敵人」，校長都發表咗己見，佢覺得雙方應該互相合作，就好似美國咁，一個國家可以有幾個金融中心。</p><p>講未來　詩贈後輩勉勵明天更好</p><p>華華唔知香港第時會變成點，仲係咪金融中心，但校長就似乎對未來好有信心，仲勉勵有志投身金融界嘅後生仔，要專業盡責，不斷學習同保持謙虛態度，最後仲贈咗一首詩畀後輩：「天上本無常照月，人間應有再來春。」就係想話俾大家知，就算今日幾咁艱苦，都會有好明天。<br>佢仲教後輩「做人道理」，最緊要唔好挖苦人，佢話同協會另一個創辦人王脗銘做咗幾十年老友，咁多年都互相尊重，大聲講句說話都冇o架！<br><br>李華華</p></body></html>