<html><header><meta charset="utf-8"><title>幕後玩家：祖兒伯樂　叱咤K壇血淚史</title></header><body><h1>幕後玩家：祖兒伯樂　叱咤K壇血淚史</h1><p>Neway卡拉OK當今獨大K壇，也要多得前人開山劈石。80年代將日本卡拉OK文化引入香港的第一人，名叫劉麗萍（Apple），前BigEcho老闆娘。90年Apple姐開辦全港首家卡拉OK連鎖店，稱霸稱雄收入過億，且還發掘了天后容祖兒。<br>Apple姐上半生追逐名利，但世事無常，她將祖兒轉贈楊受成，隨後沙士更令她輸得血肉模糊，婚姻破裂，千金散盡，自我懲罰蝸居小食店避世。今天，Apple姐終於絕地翻身再戰商界，坐於女王辦公室的她憶述傳奇卻一派淡然，並說：「我走時咪又係乜嘢都帶唔走。」驀然回首，也曾頂過半邊天。　撰文：朱倬誼</p><p>談到事業，Apple姐說：「我屋企好窮，我9歲就幫阿爸落地盤擔泥，多病嘅阿妹又生腦瘤，30幾歲就走咗；阿爸40、50歲已經典喺床度，佢糖尿病好多後遺症，所以我成日出入醫院。細個時好想做醫生，但命運嘅轉變，畀我先投入廣告界，好有成功感，但當我見到卡拉OK，直情係個天賜畀我。」<br>這是Apple姐的自我簡介，她是香港卡拉OK業的第一代功臣。來自草根的她有4兄弟姊妹，A-level畢業後，她扛起整頭家，白天在黃頁分類做營業員call廣告，晚上則去合和旋轉餐廳替客人影鎖匙扣照片，一星期做足7日。從冇到有，23歲開設廣告公司，25歲賣卡拉OK器材，28歲開第一間BigEcho、也是全港首家卡拉OK連鎖店。可惜，03年沙士肆虐，她輸光輸淨，一敗塗地。<br>半世人如坐過山車上上落落，Apple姐重提舊事卻淡然得像訴說別人的故事：「90年我喺尖東幸福中心開咗第一間BigEcho，第一年已經賺1,800萬，高峯期開18間，每年營業額2億，但好辛苦，壓力係要贏，要做霸主，做No.1，嗰行嘅leader。」</p><p>慧眼發掘容祖兒</p><p>80年代末期，Apple姐於歌唱比賽中發掘了當年毫不顯眼的容祖兒，其後她還將祖兒無條件轉簽英皇老闆楊受成，她說：「我冇收楊生錢o架，佢有叫我開價，我開得高你唔會畀，開得少又冇用，不如你應承我捧紅佢。我覺得祖兒有潛質，把聲好靚，同埋我都冇乜時間做經理人，始終都係做卡拉OK。」<br>祖兒蟬過別枝後大紅，人人都說Apple姐走寶，但當時她致力卡拉OK大業，捧新人形同小事一則。直到沙士打到嚟，她咬緊牙關死守BigEcho，奈何終歸還是一鋪清袋，Apple姐說：「之前我嘅拍檔都係日本BigEcho，02年後我賣咗一半畀雲頂集團，有次我去馬來西亞同佢哋開會，睇電視新聞報告時，董太（董建華太太）着住生化衣出嚟，大鑊啦！佢哋即刻唔敢見我，驚我傳染，香港疫埠喎，『你頂住先啦！』咁我自己頂囉！唔夠一年錢冇晒，我已經傾盡，物業賣晒，03年暑假後BigEcho就逐間冇晒。」<br>一年內賣車賣樓，錢又冇舖又冇，BigEcho尖東舖業主、玩具大王蔡志明倒有情義，肯打本給Apple姐重振聲威，可是她只選擇了租借蔡志明位於長沙灣的一個小舖位，開設日本料理店。後來蔡志明將尖東舖改建為日本食肆小東京，曾建議Apple姐打理，但被她婉拒：「我唔想返尖沙嘴，想匿喺鄉下，個人經歷咁多，不如去番深水埗，呢度係我出世嘅地方，檢討自己行咗40年做咗啲乜嘢。喺日本菜嗰度呢，雖然有請夥計，但我好似懲罰自己咁，由朝做到晚，朝早買菜，煮係我，收檔又係我，喺不停勞動中反而頭腦清晰。」</p><p>嘗盡甘苦體會多</p><p>要紆尊降貴蝸居小食店避世，有着《歲月神偷》老香港奮鬥精神的Apple姐依然帶笑看天下，惟獨慨嘆另一半不能共患難：「有段時間我有啲朋友先後死咗，覺得人生好化學，所以自己好想令人健康，咁啱有隻健康水搵marketing，我同老闆自薦，咁又開始忙，擺低間餐廳畀日籍前夫睇，佢唔識管理，晏晝瞓覺，廚師又跟住瞓，啲人越嚟越懶，生意越嚟越差，咁落去執笠啦，我咪全力搞健康水，其後又做保健品代理，到舊年代理水機同健康珠鏈，家冇乜錢賺，但開心囉。」</p><p>翻撻舞王怕再婚</p><p>當卡拉OK女王遇上香港舞王─即劉麗萍+麥德羅=戀人一對。原來他們年輕時候拍過4年拖，Apple姐兩度離婚後重遇舊愛，兩人一拍又是4年，並於去年訂婚。<br>歲月輕狂時，Apple姐以為舞王沙沙滾，早年已嘗離婚的她決定飛起麥德羅，選擇與日籍的西川再婚，Apple姐日前說：「西川個人老實，我都好鍾意麥德羅，但佢以前好多女朋友，我會呷醋。你有個成績表喺我度計分，最後佢零雞蛋。」</p><p>呵護備至甜到漏</p><p>第二段婚姻，老生常談的因了解而分開，4年前Apple姐和麥德羅因緣際會愛火重燃，她說：「佢好錫我啲仔女，好多屋企嘢又幫我做晒，夜晚我咳兩聲啫，佢就『你有冇事呀BB？我落街買川貝枇杷膏畀你。』」<br>育有兩女一子的Apple姐承認麥德羅曾求婚，但她實在怕怕：「都係一張紙，大家一齊開心OK啦。」對於男友，她讚不絕口：「我喺BarCity睇佢做騷，佢好似喺紅館咁，又擘一字馬又空翻，好敬業樂業。」<br>攝影：仇志德、陳慧安</p></body></html>