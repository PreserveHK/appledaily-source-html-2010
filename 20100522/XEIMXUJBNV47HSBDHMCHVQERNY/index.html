<html><header><meta charset="utf-8"><title>電戲道：分手vs前度　翻撻的藝術</title></header><body><h1>電戲道：分手vs前度　翻撻的藝術</h1><p>動作片當道，可見的將來都是陽剛味十足的同類影片。看厭打打殺殺，何妨試試另一口味，6月份兩位女導演麥曦恩和黃真真先後有電影出爐，不約而同都是談情說愛。前者的《前度》觸碰男女禁忌，情慾橫流，後者《分手說愛你》道盡今日網絡情緣，對白夭心夭肺。看愛情片講投入找共鳴，點都易過幻想自己是葉問。<br>撰文：何永寧、張俊銘</p><p>《分手說愛你》</p><p>對性毫不避諱，黃真真出道拍了部三級電影《女人那話兒》，一下被定為三級女導演，她謂那時候做訪問很好笑，她日前說：「班記者當正你係豪放女，同你做訪問劈頭第一句就問你同幾多個男人上過床。」她自言今年是擔任導演第10個年頭，希望以一部兩性電影為自己做一個註腳，她說：「當下係個網絡年代，冇嘢可以瞞到人，呢一分鐘做完啲嘢，第二分鐘就俾人放上社交網，所以我喺電影入面構思一個社交網，幫分手嘅情侶復合。」</p><p>疑祖名Fiona真情侶</p><p>這次《分手說愛你》黃真真找來房祖名和薛凱琪這對緋聞情侶演出，她說：「網絡愛情離唔開拍片，戲入面祖名玩自拍，好多時會拍鬧交、談情，要嘅感覺係好生活同自然。以佢哋交情好快就入到戲，連我都唔知佢哋到底係咪情侶，至少拍嘅時候我覺得係，佢哋鬧交時候真係好有火花。」<br>黃真真以《死亡筆記》愛情版來形容《分》片，她說：「分手先說愛你唔存在矛盾，當你愛緊嘅時候你唔知有幾愛，喺分手嗰一刻至知有幾愛，程度去到邊，呢樣要去到埋單至知。」難怪導演做資料搜集時發現，不少分手不成的情侶最終會結成夫婦，正正是現代愛情的寫照。<br>對於電影，黃真真有執迷的鍾愛，當年為了拍第一部電影而欠下一屁股債，她說：「96年喺美國讀完電影想搵快錢開戲，走去學人玩股票孖展，半年就輸晒仲爭落200萬（港元），最後要返香港至慢慢還晒。」對於電影海報中的『說』字寫成簡體字，她大方說：「係畀師傅算過筆畫，作為導演，無論信唔信都好，幫到部戲我都會做。」
</p><p>《前度》</p><p>麥曦恩是新晉女導演，她執導的電影《烈日當空》青春得令人窒息；有份編劇的《志明與春嬌》將都市式愛情故事表露無遺。她一針見血的言事手法，會不自覺將人刺痛。今趟再接再厲的新片《前度》觸及的是男女避諱不談的話題，她說：「電影就係要有矛盾，『現任』跟『前度』共處一室，所爆發嘅能量我想知道有幾大。」<br>麥曦恩自言男孩子性格，兒時玩伴到今日結交的朋友都以男性為主，她說：「所以我喺電影中對陳偉霆周旋喺阿嬌（鍾欣桐）呢位前度同現任女友詩雅之間，處理方面比較細緻。反而兩個女主角嘅性格要喺拍攝中摸索同修訂。」最後阿嬌的性格被定為較自私率性，詩雅就代表沉默一群，為了不想失去只有啞忍，最後希望用肉體換回男友感情，她說：「男性同女性好唔同，男人可以愛、慾分開，冇愛都可以有性，女性就啱啱相反。」</p><p>「阿嬌太依賴」</p><p>自言不明白女性心理的麥曦恩，拍攝中有另一番體會，她說：「有部份演員當咗導演係朋友熟咗後，就會希望以佢為先。你最好乜都話佢知，如果你有一次做唔到就會變得冇安全感。阿嬌會係呢類演員，可能佢出道以嚟都慣咗俾人照顧俾人錫。無可否認阿嬌係好出色嘅藝人，但作為導演，我會選擇保持距離，唔想演員太倚賴導演。」相反詩雅接受到不同轉變，陳偉霆更是一般男孩子性格大鳴大放。<br>電影的口號是獻給戀愛超過一次的男女，導演做資料搜集時，曾經在交友網開了一個話題：「前度留給你的禮物」。她覺得有些「禮物」是意想不到的：「印象最深係『前度』送咗個BB畀佢，又有人話『月光』係唯一禮物，因為自己係第三者，其他禮物都會令身份曝光。」她表示會將這些回憶放在片尾分享。</p><p>祖名Fiona愛不同</p><p>房祖名跟緋聞女友薛凱琪（Fiona）自《早熟》合作，到今日在《分手說愛你》中再演情侶，由不通世事的兩小無猜至反映今日網絡情緣的情侶，當中經歷不少轉變。雖然兩人合作無間，但對愛情理念又不盡相同，正好道出男女有別。<br>簡單一句「我愛你」，在兩人身上也有不同詮釋，Fiona說：「當愛一個人嘅時候自然會講，唔應該難講出口，我有對愛嘅人講過『我愛你』。」她自言拍過四次拖，每次有愛的感覺時都會向愛人說這句話：「當中三個仲有聯絡，女仔會覺得分咗手都係朋友。」</p><p>難講我愛你</p><p>相反祖名透露至目前為止，只對18歲時的女友講過一趟，他說：「係講英文『Iloveyou』，廣東話記憶中未講過。」男性比較含蓄，多少有點怕負責任，但祖名表示可能未遇到一個能令他說出這句話的女子，他說：「愛喺我嘅定義係可以為佢擋子彈。」在外國長大，接受外國教育，不過自小被母親灌輸中國傳統價值觀，他承認對愛情看法較保守，他說：「結婚對我嚟講可能係傳宗接代，愛嘅感覺可能要到生咗小朋友至會有都未定。」
</p><p>陳偉霆曾愛上阿嬌</p><p>在《前度》中，陳偉霆周旋於詩雅和阿嬌之間，一場又一場的纏綿戲也大膽露骨，陳偉霆說：「其中一場戲講我同詩雅互相除衫，自己都擔心大膽得滯，要睇番重播先放下心頭大石。」<br>問到拍攝時有否生理反應，William笑說：「我會盡量將心理抑壓住我生理反應，不過場戲講我哋唔開心咁親熱，老實講冇乜生理反應。」與阿嬌和詩雅合作了一段時間，他更曾與阿嬌傳緋聞，問陳偉霆有否愛上過對手，他坦言：「拍戲時候係兩個都鍾意，鍾意邊個多啲就揀唔到。」</p><p>阿嬌可以再激啲</p><p>對於感情事，William忽然有感而發，嘆謂不會再輕易付出，他說：「上年底拍完套戲抽離唔到，加上自己一啲經歷，搞到心理有問題。家要自私啲，唔俾人傷害自己。」是否跟Angelababy有關？他只笑不語。<br>至於剛復出的阿嬌，有場跟William鴛鴦浴的激情戲，她自言要有一定心理準備才能應付過去，阿嬌說：「雖然激，但暫時未超越我底線。」會否再接這類戲？她說：「我會睇劇本，唔太色情都OK。」她自言性感程度比起William經常穿內褲在片場通處走，只算小兒科。</p><p>故事簡介<br><br>甩拖男網站箍煲</p><p>《分手說愛你》講述Joe（房祖名飾）被女友花（薛凱琪飾）甩掉，他發現了神奇網站BreakUpClub，只要提供一對他認識的戀人，網站便會令他們分手，Joe反能跟花復合，Joe照做，果然見效。花生日當晚，Joe想偷偷拍下二人的親熱過程，花怒極再跟Joe分手。Joe用網站跟花復合，然而兩人矛盾已加深，花身邊也出現了男子Lies。<br><br>《分手說愛你》上映日期：6月16日</p><p>新歡舊愛聚一室</p><p>《前度》講述陳均平（陳偉霆飾）與女友阿詩（詩雅飾）從外地回港，在機場巧遇前女友周怡（鍾欣桐飾）。周怡和男友出發前爭執鬧至分手，但她為這次旅行已辭了職兼退掉公寓，一時無家可歸，獲陳均平和阿詩收留。周怡和陳均平共處一室，關係明明親密卻又刻意保持距離；女友阿詩在患得患失間，希望用肉體留着男友。<br><br>《前度》上映日期：6月10日</p></body></html>