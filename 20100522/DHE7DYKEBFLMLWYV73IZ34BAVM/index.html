<html><header><meta charset="utf-8"><title>隔牆有耳：網民惡搞政改廣告 - 李八方</title></header><body><h1>隔牆有耳：網民惡搞政改廣告 - 李八方</h1><p>網絡廣告戰由政府新一波軟銷政改〈信任讓夢想成真〉揭開序幕，網民開turbo惡搞個廣告，百花齊放蔚為奇觀，八方喺Youtube發現有條〈有得食好過冇得食〉短片，擺到明同政府打對台。<br>短片上載兩日，內容好簡易，就係將一堆糞便狀物體，放入微波爐翻叮，叮完之後，加兩條菜做伴碟，就上枱奉客，擺在你面前，食唔食落肚，隨便。相信唔使八方花筆墨解釋，大家都知道呢條短片表達嘅係乜嘢意思，製作短片嘅人，加咗句註腳：「政府話，有得食好過冇得食，請支持狗屎垃圾方案。」政改方案有幾「正」，大家自有判斷，八方覺得既然內容爛到不堪，無論如何翻叮都不能改變內涵，好難啃得落囉。</p></body></html>