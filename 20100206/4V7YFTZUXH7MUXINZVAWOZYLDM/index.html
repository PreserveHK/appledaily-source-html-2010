<html><header><meta charset="utf-8"><title>AV藍：3DiDTV殺入香港</title></header><body><h1>AV藍：3DiDTV殺入香港</h1><p>3D電視機殺埋身啦，Sony後日（8號）會喺銅鑼灣同尖沙嘴SonyStyle專門店設3D電視體驗區，擺放剛剛喺美國CES國際消費電子展展示嘅全高清3DLEDiDTV，畀巿民體驗3D威力。小藍早幾日試睇真係睇到嘩嘩聲。<br>家用產品及營銷巿務本部巿場經理Benny話，部機52吋，內置3D發射器，配合主動式快門眼鏡立體眼鏡。部機除咗對應3D訊源，即使係普通2D訊源，都可以提升到3D立體畫面。佢播放2D足球片段，㩒一㩒遙控變成3D效果，畫面即時變得好立體，波來波往好似射埋嚟。畫面又冇因為動作快而出現殘影。</p><p>今年內各大品牌晒冷</p><p>Benny笑笑口話，同本身以3D技術拍攝嘅電影比較，仲有一段距離。佢馬上播放一段3D片段，係一頭北極熊喺水族館游水，小藍睇到眼前嗰部52吋電視機，變咗一個真實嘅魚缸，魚缸入面一頭北極熊游水。Sony3DiDTV大約在夏季推出發售。影音專家AlanLee都有去CES觀摩唔同品牌嘅3D電視機如樂聲牌、三星、東芝等，實力好平均，LG仲有埋3D投影機㖭。Alan話，3D電視係大勢所趨，今年內各大品牌會大晒冷，消費者可以慢慢選擇。</p></body></html>