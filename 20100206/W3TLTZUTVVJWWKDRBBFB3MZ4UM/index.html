<html><header><meta charset="utf-8"><title>隔牆有耳：末代會考生有禮 - 李八方</title></header><body><h1>隔牆有耳：末代會考生有禮 - 李八方</h1><p>過埋農曆年，公開試準考生又差唔多進入最後備戰狀態，今年十幾萬中學會考末代考生好大機會有禮物收，事關考試及評核局打算向考生送啲小紀念品，等佢哋可以為呢個即將成為歷史嘅公開考試留點回憶。禮物要有紀念價值，又唔能夠太花費，考評局歡迎大家提意見，有人建議同郵政署合作出郵票，可以集紀念與炒賣價值於一身，佢哋認為可以諗，但未有最後定案。<br>其實，送紀念品所花無幾，幫考評局做宣傳計落條數都有賺。除咗送嘢，考評局度緊搵第一代會考生現身說法，倒後鏡話當年，又考慮展覽歷代會考證書。原來早年會考證書個考生中文名由專人用毛筆書寫，較家用電腦列印有人味得多。
</p></body></html>