<html><header><meta charset="utf-8"><title>60fps超靚畫質　但丁9層地獄遊</title></header><body><h1>60fps超靚畫質　但丁9層地獄遊</h1><p>天馬行空鬼神等題材，最適合做遊戲！地獄應該有18層，但呢隻《Dante'sInferno》就同我講得9層，我明喇！係咪好似家啲豪宅咁，4樓唔好意頭；13不祥又刪一層，七除八扣下得番9層？算喇，總之大把惡魔等緊你，畫面夠靚又有迫力，打9層就易啲爆機啦！<br><br>文：阿洛</p><p>深入淺出文學改篇
</p><p>拎住個控制器梗係好過攞住本書睇啦！今次呢隻由EA旗下VisceralGames工作室製作嘅《Dante'sInferno》，就係改篇自DanteAlighieri史詩文學作品《神曲》嘅遊戲，用新世代畫面呈現出但丁筆下詭異嘅地獄風貌，而且仲會深入探討文學中講述嘅公義與救贖主題，另外主要目的就係拯救愛人Beatrice嘅靈魂。聽到呢度係咪覺得好有學術性？我相信打爆機之後，大家仲可以寫到篇論文出嚟！阿媽，你睇我又打機喇，幾勤力！
</p><p>9層解謎<br>60格質素</p><p>9層地獄，包括有煉獄邊緣（Limbo）、淫慾（Lust）、貪吃（Gluttony）、貪婪（Greed）、憤怒（Anger）、異端（Heresy）、暴力（Violence）、欺騙（Fraud）以及背叛（Treachery），每層除咗環境及敵人都唔一樣外，仲有唔同主題同解謎要素；例如喺欺騙一層，玩家睇到嘅可能並唔係事實，而且畫面達到每秒顯示60格嘅質素，加上極多有迫力嘅大型敵人，我不入地獄誰入地獄呢？
</p><p>正邪分界漫畫同步
</p><p>作為動作冒險遊戲，豐富而有深度嘅劇本絕對係優勢，而且遊戲性方面都唔差，有紮實嘅自訂戰鬥系統，神聖、邪惡嘅選擇，遊戲變化更大，耐玩性大增。而同時EA更會同DCComics合作，推出6集《Dante'sInferno》嘅同名漫畫，加上同遊戲同步推出嘅動畫三線發展，美漫迷千祈咪錯過。</p><p>Dante'sInferno
</p><p>主機：PS3、XB360、PC<br>遊戲類型：動作<br>製作廠商：VisceralGames<br>遊戲人數：1人</p></body></html>