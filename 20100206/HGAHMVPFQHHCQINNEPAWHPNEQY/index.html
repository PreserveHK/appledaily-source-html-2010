<html><header><meta charset="utf-8"><title>狗籠公園：曹敏莉貴婦阿四</title></header><body><h1>狗籠公園：曹敏莉貴婦阿四</h1><p>03年港姐冠軍曹敏莉（Mandy）形象高貴，就連家中兩隻愛犬Honey和Belle都是儀態萬千的貴婦狗，她為了讓愛犬得到一流照顧，不但紆尊降貴執屎，還自學寵物美容，親自做阿四服侍牠們。　撰文：比華利</p><p>俗語有云物似主人形，單看港姐曹敏莉只得1歲的貴婦寵物犬Belle，就是最佳證明。Belle身形嬌滴滴，走起路來更不停扭patpat，十分可愛，牠是家中老么，甚得曹家上下歡心，尤其Mandy胞妹曹蕙蘭（前名曹敏寶，Mable）更錫到牠燶，拍照當日全程照顧Belle，不但在球場陪玩球，又餵零食，服侍周到，Mable搞笑說：「Belle係波后，最鍾意追波波。」</p><p>初見即心甜</p><p>Honey較Belle年長僅半歲，但身形卻大一個碼，最愛黐着Mandy，Mandy也直認偏愛Honey，她說：「佢係第一隻狗，我親力親為照顧佢，Honey好有人性，我最初見佢心都甜晒，索性幫佢改名Honey。點知佢越大性格越活躍，媽咪話早知改佢個名做威威，夠晒威風喎。」<br>Mandy為了加強「親狗關係」，不惜親自動手替愛犬做足全套美容服務，Honey和Belle的髮型全是其傑作。自言無師自通的Mandy說：「我睇書學，基本一個月幫佢哋剪一次毛，但有時梳毛見邊度長咗，我又修吓，兩隻狗冲凉都係我同Mable夾手夾腳做，好少帶佢哋去寵物美容院。」<br>Mandy明知Honey喜歡周身郁，初時每次見牠由美容院回來均周身損傷，令她十分心疼，遂激起自學寵物美容的念頭，實行隨時隨地貼身侍候寶貝狗。綜觀Honey和Belle除打扮精緻外，也十分健康活潑，難怪Mandy得戚地說：「我將來照顧BB都冇問題。」</p><p>聽歌頭擰擰</p><p>Mandy和Mable兩姊妹是照顧愛犬的最佳拍檔，二人分工合作極具默契，Mandy指熱愛唱歌的妹妹早前離開有線，稍後會簽約新公司闖樂壇，兩頭小狗則是Mable的頭號fans，她說：「Mable喺屋企唱歌，Honey同Belle都坐定定，邊聽邊搖頭，聽到好投入。」</p><p>Honey包拗頸吞SIM卡落肚</p><p>曹敏莉的愛犬Honey性格活潑好動，幼時更喜歡亂咬家中東西，Mandy家中木製家具幾乎無一倖免，幸好Honey越大越聽話。</p><p>隔日隨大便排出</p><p>現年1歲半的Honey，對任何事物均十分好奇，而且有點包拗頸，手邊的東西如果主人要搶回，牠偏愛作對吞下肚。<br>Mandy妹妹Mable便大爆Honey瘀事，她說：「有次爹哋跌咗張手提電話SIM卡落地，Honey快手快腳吞咗落肚，好搞笑，大家當時仲同佢講笑話要打電話畀佢，真係好好笑。」問到可有即時帶Honey睇獸醫時，Mandy氣定神閒地說：「唔使驚，我哋可能見慣佢亂吞嘢，見怪不怪，第二日我哋就喺佢啲便便入面發現番張SIM卡。」</p></body></html>