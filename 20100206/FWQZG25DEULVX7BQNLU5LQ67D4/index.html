<html><header><meta charset="utf-8"><title>捲入內地群毆　力證冇穿冇爛梁漢文返港解畫狂標汗</title></header><body><h1>捲入內地群毆　力證冇穿冇爛<br>梁漢文返港解畫狂標汗</h1><p>梁漢文（Edmond）日前於恩平演出酒吧騷，疑拒絕醉客合唱而遭掌摑，並引發黑幫互毆。事後Edmond即飛曼谷會合BigFour三子散心，至前晚他在香港機場首度露面，但對被兜巴星及被打爛車窗一概否認，更將群毆淡化成少少口角，不過他解畫時卻不停標汗，緊張表現令人費解。</p><p>梁漢文上月底於恩平酒吧登台，有傳因他拒絕與醉客合唱被掌摑，再演變成黑幫打交。事後Edmond聲稱只是兩個男人在台上爭執，但前日本報找得事發短片，發現Edmond當晚被多名彪形大漢包圍，但他卻於台上疾呼「我控制所有嘅場面，OK？」及「我唔鍾意俾人逼我做嘢嘅。」話口未完台上台下已大混戰，Edmond更被人拉扯致落荒而逃。</p><p>戴墨鏡帶笑出閘</p><p>其後Edmond即飛曼谷會合許志安、張衛健和蘇永康散心，至前晚BigFour返港。戴墨鏡的Edmond帶笑出閘，其面上未有受傷表徵，有備而戰的他面對記者強裝鎮定，提及被掌摑一事，Edmond雖故作輕鬆，然而全程狂標汗，他說：「我去到泰國之後，有人話畀我聽有報道寫到好嚴重，我想講我完全冇俾任何人掌摑過，冇俾任何人惡意身體接觸過，呢個可以好肯定咁講。」<br>Edmond重提事發情況說：「成件事嘅過程係我上台時，發覺台上有兩位朋友同其他人，嗰時已經起咗音樂，所以我照唱。到唱歌中途，佢哋仲喺台上，兩個人類似有少少口角，其他人喺度勸，我唱完第一首歌後就俾工作人員拉去後台。」隨後主辦單位便通知他離開，Edmond謂：「唔係好識驚，我都唔知乜嘢事。」有傳他離場時，其座駕被人打爛車窗，Edmond也否認：「成架車係完整無缺返香港。」<br>此時健仔插嘴問Edmond：「你有冇俾太太掌摑過呀？」Edmond邊抹汗邊說：「我冇，你有冇呀？」健仔答：「我有，哈哈哈！」記者見Edmond成頭汗，他卻說：「因為熱啫。」被問到日後登台會否更小心？Edmond說：「都唔會嘅，一路都係咁做，會如常工作。」至於BigFour紅館騷會否加強保安，他豪氣地說：「呢單嘢係梁漢文嘅事，唔關BigFour事。」</p><p>惡漢呼喝手指指</p><p>此外，本報昨日再找得另一條拍自不同角度的群毆短片，Edmond於台上獻唱，其身旁及台下右方均聚集大班彪形大漢，其中一黑衣漢疑因醉酒向Edmond呼喝及手指指，並多次作勢衝上台，雖然已被身旁人士制止，有助手護駕的Edmond發覺不尋常，已不停留意該黑衣男，至他講完「我唔鍾意俾人逼我做嘢嘅！OK？」後，台下隨即爆發混戰，爆樽聲四起，玻璃碎撒滿一地，現場七國咁亂。<br>採訪、攝影：藍文浩
</p></body></html>