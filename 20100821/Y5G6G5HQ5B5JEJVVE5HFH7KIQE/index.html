<html><header><meta charset="utf-8"><title>娛圈360：阿倫60</title></header><body><h1>娛圈360：阿倫60</h1><p>自稱年年25歲的譚詠麟（阿倫）一早已當世界停頓，不過時間巨輪將宣佈：生於1950年8月23日的阿倫，後日60大壽了。一個甲子，阿倫見證了四個年代的樂壇，又曾創下無數賣碟及捧獎紀錄，到上月還屹立紅館舉行8場演唱會。在摯友、fans眼中的老頑童譚校長，德高望重卻笑話成籮，但40年來為香港市民帶來一首又一首的流行金曲，樂壇貢獻值得大家敬仰。時至今日阿倫未言休，笑言會唱到80歲後，繼續長青don'tsaygoodbye。<br>撰文：朱倬誼、比華利、戴彩煥</p><p>克勤：祝佢永遠開心
</p><p>今天憶當初，譚詠麟由70年代開始，至今屹立樂壇40年，上月他還以59歲之齡舉行8場紅館演唱會。個唱落幕後，阿倫提到退休問題時，當時他說：「有一天我自己感覺到，歌迷已經好像淡化了，已經沒有那麼緊張，沒有那麼需求，這個我自己明白，那一天我也不會很鄭重的聲明，而且也不會講。」換言之他會選擇淡淡地退出。</p><p>從偶像到哎吔老竇</p><p>退休這兩個字，應該不會出於阿倫口中，其實他從沒真正考慮過退休，因為他熱愛工作熱愛唱歌。「左麟右李」相依7年，李克勤是他的最佳拍檔，他也從未聽過阿倫唔撈，克勤日前接受本報記者訪問時笑說：「間唔中會聽到校長話攰，最近一次係『左麟右李』要練大隻佬操肌肉，除咗嗰次，我冇聽過佢話要停低，佢係鍾意不停工作嘅人。」<br>阿倫曾表示會唱到80歲，克勤也說：「佢得嘅話我諗佢會，因為工作就係佢嘅娛樂，娛樂亦係佢嘅工作，將所有嘢撈埋一齊，佢喺台上又好台下又好，乜嘢時間都覺得好好玩，好enjoy過程。」<br>講起阿倫，克勤一疋布講唔完，因他倆淵源太深了，他說：「要以豁達去形容一個人，喺我心目中校長排第二冇人敢排第一。由早期我讀書佢係我偶像，到大家同一唱片公司、同一經理人公司，由偶像同歌迷變咗朋友，亦師亦友，到家好似老竇同仔，關係好得意。佢對任何嘢都好睇得開，又好照顧台前幕後，佢好幫我，由台上嘅嘢、做人道理到屋企，佢已經係我半個哎吔老竇，我結婚佢坐主家席嘅。」<br>阿倫嘻嘻哈哈冇時停，克勤講譚生笑話都有排噏：「大家一講譚詠麟係離不開食嘢，佢好又一餐唔好又一餐，總之唔係臭唔係變咗，佢都一樣食得咁開心。其實佢對好多嘢都係，譬如娛樂圈爭名逐利，佢冇計較排位、唱歌多少、企喺邊；我哋出去做騷，佢住乜嘢酒店一啲都唔介意，佢真係一個開心快活人。」</p><p>食物焚化爐唔怕屙</p><p>克勤續說：「佢食嘢好笑o架，左麟右李全世界都走勻，佢每去一個地方都亂咁食嘢。有一次唔知喺馬來西亞定新加坡，做騷前一晚我哋喺街邊踎坑渠邊食嘢，我見到啲螄蚶生o架，我問佢『你聽晚做騷得唔得o架？』『怕乜呀！』『屙o架喎！』『日日都屙o架啦！』嘩！我都戥佢驚，但佢又冇事喎。佢有好多食嘢奇技，除咗食之外，佢係一個精力超級勁嘅人，尤其佢家25歲零好多個月嘅年紀，真係等同一個25歲嘅體力，我做完騷死咁滯，嗱嗱聲仆返屋企，佢相反，做完騷先玩，但出埠就唔係個個咁好體力，有次佢想去jazz吧聽音樂，譚生嫌我哋老，話我成個阿伯咁要返去瞓，佢想搵後生嘅去，終於到我髮型師去，因為佢後生啲。」</p><p>「冇人夠佢多hit歌」</p><p>至於阿倫的樂壇貢獻，克勤說：「時下活躍嘅歌手中，我諗冇人夠佢多hit歌，佢嘅歌令全世界華人有共鳴；其次係佢對後輩無私扶持，佢對唔同公司甚至敵對公司，佢唔理乜嘢人乜嘢關係，或者擺明拍我唔拍佢馬屁都好，任何人佢教得到都教，校長個名唔係浪得虛名。」後日譚校長大壽，克勤祝願：「佢永遠開心啦！」</p><p>林敏驄：想再作歌畀佢</p><p>填詞人林敏驄早年與阿倫合作無間，兩人合力炮製過不少經典歌曲，如《愛在深秋》、《幻影》和《霧之戀》等，敢講30歲以上的港人無人不曉。<br>不過據林敏驄所講，阿倫的金曲是由「求其加求其」所組成，林敏驄說：「佢把聲好啱唱情歌，加埋我填詞嘅金曲，咪唱紅咗佢囉。想當年填詞畀佢，我真係幾求其，佢又唱得求其，次次錄15分鐘就錄完，或者我哋啱channel，所以合作出嚟效果好好。」</p><p>最喜歡《霧之戀》</p><p>林敏驄表示為阿倫開筆填詞的金曲中，他最喜歡《霧之戀》，他說：「因為呢首歌唱到佢大紅，好有feel。」問到阿倫錄音趣事，林敏驄說：「我一次都冇去過探班，因為次次話趕去，去到原來佢已經滾水淥腳錄完走人，咁急都唔知趕住去搞乜嘢。」<br>其實林敏驄有意與阿倫再度攜手合作創造金曲，他說：「我想作番首《長做長有》畀佢，個做字做乜都得。」其後他又認真地說：「我想寓意佢係娛樂圈長青樹長做長有咋，有feel就作畀佢。」</p><p>歌迷肥萍　追隨阿倫23載</p><p>追隨了譚詠麟23年的忠心fans林楚萍（肥萍），近日被阿倫大爆已經過檔跟古巨基，但肥萍日前接受訪問時狂呼寃枉，坦言對阿倫的一片丹心從未變改。<br>肥萍說：「佢呢次開演唱會，我場場都喺度，第一場我坐後排，佢見我唔到，加上我又冇嗌，咪以為我冇嚟囉。」對於被阿倫指過檔，肥萍坦言氣憤：「梗係嬲啦！有晚見到佢問佢點解要塞個古巨基同林峯畀我，佢聽到之後話『唔鍾意咪唔講囉。』」</p><p>偷偷探張國榮班</p><p>肥萍當年迷戀阿倫，原來像很多女孩子一樣「貪佢靚仔」，她說：「我話鍾意佢啲歌藝都係呃你，梗係個樣吸引我。」有否幻想過跟阿倫一起？肥萍說：「冇就呃你，不過識埋佢老婆Shirley之後就冇，我因為連佢老婆都鍾意埋。」<br>原來肥萍也試過背住阿倫探張國榮班，她說：「嗰次係陪朋友去，張國榮見到我第一句就話『咦，你都幾健碩噃！小心啲飲食啦。』我覺得佢幾nice。」</p><p>阿倫大事年表</p><p>後日60歲的譚校長橫跨70s、80s、90s及新世紀四個年代的樂壇，大事年表也宏偉過人。</p><p>年份：1968年<br>事件：阿倫、陳友、彭健新、葉智強、陳百祥、陳百燊等人組成樂隊Loosers，71年解散。<br><br>年份：1973年<br>事件：Loosers重組，改名Wynners，溫拿樂隊起錨，至78年散band（圖）。</p><p>年份：1979年<br>事件：阿倫單飛推出首張個人專輯《反斗星》，以改編英語流行曲為主。<br><br>年份：1980年<br>事件：推出《愛到你發狂》首奪白金唱片（即5萬張）。<br><br>年份：1981年<br>事件：憑電影《假如我是真的》膺台灣金馬影帝。<br><br>年份：1984年<br>事件：《霧之戀》及《愛的根源》兩碟大賣，掀起樂壇改編歌熱潮，阿倫於《勁歌》總選的40首入選歌中獨佔10首季選歌，結果勇摘3首金曲。同年起至87年連奪4屆《勁歌》最受歡迎男歌星。<br><br>年份：1985年<br>事件：《愛情陷阱》一碟<br>將阿倫的歌唱事業谷上巔峯，暑假舉行20場演唱會打破紅館場數紀錄，同時張國榮憑《Monica》冒起，展開兩王爭霸局面（圖）。</p><p>年份：1988年<br>事件：阿倫在第十屆《十大中文金曲頒獎音樂會》宣佈不再領獎，與張國榮爭雄年代結束。<br><br>年份：1993年<br>事件：阿倫髮妻楊潔薇的至親離世，阿倫的名字出現訃告，這段婚姻才終於公開。<br><br>年份：1994年<br>事件：香港大球場翻新後，阿倫成為首位於該場地舉行演唱會的歌手。<br><br>年份：1996年<br>事件：在《十大中文金曲頒獎典禮》獲樂壇最高榮譽的金針獎。<br><br>年份：2003年<br>事件：阿倫和李克勤合作演出「左麟右李演唱會」大受歡迎，此後舉行共約80場麟李巡迴騷。<br><br>年份：2006年<br>事件：阿倫父親譚江柏病逝，引爆阿倫在電台訪問中承認有「紅顏知己」朱詠婷及育有兒子譚曉風，轟動全城。<br><br>年份：2007年<br>事件：獲香港作曲家及作詞家協會頒發至高榮譽的CASH音樂成就大獎。<br><br>年份：2008年<br>事件：港府頒發榮譽勛章，表揚他對香港各方面的貢獻（圖）。<br><br>年份：2009年<br>事件：合共推出110張個人唱片，演繹歌曲近千首，有指其唱片累積總銷量逾2,000萬張。<br><br>年份：2010年<br>事件：60歲大壽。<br><br>資料來源：《蘋果》資料室</p><p>阿倫奇趣錄</p><p>正如李克勤所言，阿倫為食奇技多，其實他的軼事也相當有趣，隨便噏都夠晒娛樂性。<br><br>神奇回春：阿倫日瞓4粒鐘，每次開騷前只要讓他小睡45分鐘便神奇回春，上台龍精虎猛。<br><br>鐵樹開花：阿倫家中種鐵樹，逢他開騷如03年左麟右李、麟李part2、05年個人演唱會及07年溫拿演唱會等，鐵樹就自動開花，富貴榮華。<br><br>極速生髮：新陳代謝極佳的阿倫自詡頭髮生長速度快，每兩周要剪髮；每次開演唱會他一定標汗脫水，自言開騷後即輕起碼10磅，見效快過減肥代言人。<br><br>保發迹屋：早年阿倫買入港島區南豐新邨自住，雖然他已搬離多時，但他認定該處為風水甚佳的發迹屋，終生不賣。<br><br>食唔停口：有食物焚化爐之稱的阿倫一句「唔好嘥」，次次開餐總吃個碗底朝天。他出埠一落機，第一節目並非去酒店去場館，而是尋找他鄉的美食。食飽開工，收工再食，循環不息。</p></body></html>