<html><header><meta charset="utf-8"><title>停3秒即熄偈　環保羊StandBy慳油</title></header><body><h1>停3秒即熄偈　環保羊StandBy慳油</h1><p>樣樣交通工具都排住隊加價，家住元朗的我，每日出九龍上班的交通費差不多要每程$30，有朋友就叫我買隻環保羊，一定慳過搭巴士。原來HONDAPCX125i的油耗每公里唔使$0.3，每程油錢$10都唔使。咁慳油全因它配備了IdlingStop，唔使政府呼籲都識停車自動熄偈，為環保電單車創先河。<br><br>記者：許維雅<br>攝影：伍慶泉<br>Model：Boo@Zmodel.com</p><p>全球首部環保羊</p><p>新一代個個都要學踏上環保之路，當你發現連超跑法拉利都玩Hybrid之際，相信無咩事係無可能。一向以慳油見稱的電單車亦開始加入環保陣營，率先領軍的品牌由HONDA負責做開荒羊，推出環保羊PCX125i，更成為今年的重頭戲，日本零件再由泰國HONDA裝嵌，無論外形同理念都帶來新鮮感，當中的IdlingStop功能更是絕密武器，透過PGMFI電控供油技術，再配合ACG無制式交流發電機的運作，打造出「停車3秒會自動熄引擎」的環保電單車新技術。</p><p>最啱女仔揸
</p><p>買了架PCX125i回來代步，單是香檳金車身顏色已夠搶眼，大大隻蝴蝶形頭燈唔止外形靚，着大細燈時仲可以兩邊着晒，唔會鴛鴦咁肉酸。加埋感覺年輕的修長車身線條、車架輕盈易托的便利、14吋輪圈的穩定性，實在啱晒我呢類個子細小女仔的口味。最重要係儲物箱夠晒大，返工帶大袋都唔驚無位放，而且跟車的原廠防盜夠穩陣，泊喺邊都咁放心，設計及配備細緻周全。<br>為環保出一分力，當然要啟動右手邊的IdlingStop按鈕開車，慢車停燈位，引擎於三秒後便會自動停止進入StandBy狀態，只要輕輕一扭油門，引擎又會即刻重新啟動立刻開車，感覺有趣。新技術唔止可以慳油，還有低排放效果，騎住PCX125i特別醒神呀！</p><p>油費慳1/3</p><p>PCX125i的坐姿夠晒舒適，即使日日揸長途車都唔覺攰。一般125羊最慳油的型號都要約$0.4/km，但我騎住PCX125i返工，由元朗來回九龍都唔使一公升油，加埋約55km車程，當每公升油$14.25計，嘩！耗油只約$0.28/km，抵過搭車返工之餘，來回走一轉亦比傳統羊足足慳成$6，真係抵呀！</p><p>HONDAPCX125i規格</p><p>引擎：125cc四衝水冷兩氣閥<br>馬力：13.5ps/9,000rpm<br>扭力：1.12kg-m/6,000rpm<br>傳動：CV-MaticV型皮帶自動波<br>售價：$33,800<br>查詢：27622777（燦基電單車）</p></body></html>