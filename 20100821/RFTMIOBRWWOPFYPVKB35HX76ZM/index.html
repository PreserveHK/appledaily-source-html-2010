<html><header><meta charset="utf-8"><title>粉粉美女閨房樂　KawaiiTV</title></header><body><h1>粉粉美女閨房樂　KawaiiTV</h1><p>林峯套《摘星之旅》網上熱播，相信唔少潮追玩家，喺網上連大結局都已經追埋！夜晚無記「翻做」唔想同屋企人翻輪多次？最好當然係喺房內入隻私伙電視喇，最近LG推出一款Kawaii風格嘅TVLE6500，粉紅色機身加上底座，26吋同22吋，細細隻放喺女仔房襯晒！<br><br>記者：許福合<br>攝影：陳盛臣<br>Model：KinKi@PureModels</p><p>白裏透紅</p><p>大部份電視，外形都係講派頭、講型格，不過睇落咪又係千篇一律，黑色一塊嘢囉！LG這款KawaiiTV特別之處，就係玩超可愛Look，當機身喺燈光下，會見到表面塗層白裏透紅，當反轉機背更有圖紋暗花，那39.9mm厚度，望落相當薄，放入房完全入型入格，當然，若配埋女仔房嘅裝飾擺設，就更加可愛到震喇。LE6500可以接收傳統模擬訊號同高清電視，同時又可接駁電腦，另外仲有HDMI及色差輸入，要玩PS3或Wii都無問題。</p><p>LED靚色</p><p>LE6500有26同22吋兩款型號，並使用LED背光技術，煲劇時最正係可以使用24p影院模式，打開之後會發覺無論係光暗度、飽和度及對比度，視覺效果都會有接近戲院嘅24格效果。另外，睇波或打機時，都有相應嘅AVMode可以選擇。<br>聲效方面，雖然無玩5.1，不過就用咗個ClearVoiceII技術，可以用來控制人聲水平，例如可令到電影內對白更清楚，房仔睇戲最啱！機背其實仲有USB插頭，可支援USB儲存裝置，並播放包括HDDivX影片、音樂，數碼相片亦可經讀卡器立即睇番，唔使下下靠電腦咁麻煩。</p><p>試睇靚畫模式</p><p>Profile</p><p>尺寸：26/22吋<br>背光燈：EdgeLED<br>解像度：1,920×1,080<br>輸入：天線、AV、色差、HDMI、D-Sub<br><br>查詢：LG（35437777）</p></body></html>