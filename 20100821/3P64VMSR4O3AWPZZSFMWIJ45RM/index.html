<html><header><meta charset="utf-8"><title>盂蘭勝會--七月十四之律政驅魔人</title></header><body><h1>盂蘭勝會--七月十四之律政驅魔人</h1><p>別以為《捉鬼家族》僅屬戲劇情節，在我們身邊隱藏着不少世外高人，默默秉承呂祖先師訓示，宏揚道家精神。24歲的Philip，日間在律師樓工作，晚上則變身驅魔達人，率領家人執行另類法學。「不是要它們煙消雲散，盡可能談判，再導以正途。」現實與電影，始終有不同之處。　撰文：馮國康</p><p>鬼？梗係驚啦，我都係普通人——出自捉鬼大師之口，確實有點意外。是偶然的機緣吧，24歲的Philip（黃騰威）這天向律師樓請了半天假，準備應付法律文憑考試，也讓小記可一睹少年捉鬼師的廬山真貌。然而從他的談吐舉止，混雜着幾分書卷氣與年少氣傲的眼神，卻絲毫感覺不到其異於常人的天賦。還有，捉鬼的原來不一定是陰沉寡言的。</p><p>小學發現異能</p><p>「由細到大都睇到呢啲嘢，已經習慣咗，惟有盡量做番普通人。」Philip娓娓道出鮮為人知的過去：「記得嗰陣三、四年級，因為感冒冇返學。喺屋企我由房行出廳之際，突然見到有個人箍住阿媽條頸，用刀係咁拮，啲血直情好活生生咁飛到面前！之後嗰個人發現我見到佢，成把刀飛過嚟。我好驚，即刻衝返入房打999。後嚟差人嚟到，我先至知面前見到嘅居然係幻覺。」<br>讀者或會質疑，是吃了感冒藥產生幻覺吧？但一次又一次的體驗，令Philip堅信他擁有異於常人的能力：「有朝起身望出窗外，居然係郊外場景，仲見到兩個日本武士揸住把刀決鬥，我就知又嚟？咁我即刻行出房，一路行一路發現個地板係草地嚟，直至出咗門口，所有嘢先回復原狀。」Philip遂向篤信道教的雙親傾訴，當他被帶到道壇皈依做弟子，方知之前的是幻覺，實乃呂祖先師（呂洞賓）給予的試煉：「因為具備法眼嘅人，驅魔時要處變不驚，所以要喺壓力下長大。」<br>自此Philip潛修道法，與家人在筲箕灣開設以慈善機構註冊的道壇，替人驅鬼做法事，亦會將捉鬼經歷放在blog中與人分享。年紀輕輕的Philip，山精、水妖、餓鬼、熊靈統統對付過，惟獨提到第一次驅鬼經驗，依然猶有餘悸。Philip說：「好記得嗰日突然有朋友打電話嚟，話佢姪女唔多妥，我哋去到個女仔瞓喺凳上面，有5、6個男人㩒住佢，但都㩒唔到。」<br>Philip續說：「我用法眼見佢頭頂有隻角（註：據說角是靈界的等級認證，頭頂越多角，象徵修行越高），唔係普通陰靈咁簡單，個樣係好猙獰嗰隻。之後佢突然變咗男人聲，一手將5、6個男人推開。我阿爸見勢色唔對，即刻㩒住佢，用隻手過道符落佢個頭度，心中持咒，再開符水畀個女仔飲，個女仔先冇事。」</p><p>旨在化解仇恨
</p><p>最後，Philip三番四次替他們的對頭人講好說話：「凡事有因果，佢搞得你一定有因。我哋嘅角色可以話係談判專家，盡可能都會同佢哋坐低傾，等雙方解開業力。冇必要我哋唔會用武力，更加唔會令佢哋煙消雲散，因為佢哋本質唔係壞。」說着說着，才猛然醒覺，鬼神怎會可怕得過身邊的小人？<br>攝影：黃文偉、黃偉雄<br>場地：筲箕灣妙觀園慈善基金會道場
</p></body></html>