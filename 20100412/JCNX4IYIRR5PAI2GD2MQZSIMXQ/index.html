<html><header><meta charset="utf-8"><title>敏妮Talk：虛擬倉睇功力 - 溫敏妮</title></header><body><h1>敏妮Talk：虛擬倉睇功力 - 溫敏妮</h1><p>上次提到敏妮有錢唔識贏，完全因為唔識透過控制注碼去投資。講起控制注碼，敏妮都聽過有朋友問，唔少投資名家甚至證券行報告，每日都有股份推介，隻隻跟，邊有咁多注碼。敏妮都覺得，咪話個個名家嘅貼士隻隻都跟，單係一個名家嘅貼士都唔知點跟得足。<br>其實貼士只係一個方向，喺冇炒股靈感時作一提示。不過，敏妮對於有規律入市，成績會如何都冇概念，如果跟死一個名家嘅推介，究竟係贏定輸呢，與其靠估，最好就係計數驗證一下。敏妮以3月為例，試跟名家歐陽風嘅推介入市，投資額20萬蚊，當然呢個只係虛擬倉。</p><p>未計使費　月賺一成</p><p>以為條數好易計，但計多一兩日就知有困難，問題就係出喺注碼多少。起初由於倉內資金充裕，敏妮下注放膽好多，加上敏妮相信「蜜月期」，啱啱加盟，梗要顯下功架，所以首注投資額較大。不過，由於唔係每隻股份都可以玩「即日鮮」，要到指定目標價或止蝕價先沽貨，現金有限，到後期根本唔夠本錢落注，所以後來落注定咗個規範，除非啱啱沽咗貨，資金較充裕，就會大注一啲，所謂大注都係講緊3萬零蚊。否則以萬零蚊為限，或者只買兩手，但都面對有時連1萬蚊本都唔夠，更甚係試過買到淨番幾百蚊，又要按每日入貨規律，被迫點都要止蝕先有本錢第二日跟買（由於篇幅所限，虛擬倉運作詳情可以去敏妮Blog度睇）。<br>結果由3月1日開始入貨，3月31日埋單計數，都賺咗近一成。當然呢個係虛擬倉，未計交易成本，仲受到好多因素限制，投資冇咁靈活，但1個月用20萬賺到萬八蚊，都唔係易事。<br>溫敏妮<br> http://wanmanli.com/blogs/ </p></body></html>