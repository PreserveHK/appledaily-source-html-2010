<html><header><meta charset="utf-8"><title>新戲泰國取景大延誤城城、青雲被紅衫軍玩殘</title></header><body><h1>新戲泰國取景大延誤<br>城城、青雲被紅衫軍玩殘</h1><p>泰國反政府紅衫軍在首都曼谷集會示威近一個月，軍方前日施放煙霧彈、催淚彈及發射橡膠子彈清場，遭紅衫軍激烈反抗，造成嚴重傷亡。寰宇電影公司原定下月初赴泰拍攝由郭富城主演的《B+偵探》煞科戲，並同時開拍由劉青雲主演的新片《恐慌完美童話》，如今受當地局勢影響，兩片被迫押後至下月底才開工，若屆時情況仍未改善，電影公司不排除取消到泰國取景。陳可辛因父母長居曼谷，也特別關注當地新聞，更叮囑雙親避免外出。</p><p>郭富城及龔蓓苾主演、彭順執導的電影《B+偵探》全片在泰國取景，電影由寰宇電影公司投資，去年10月在泰國開鏡，今年1月影片拍攝至近尾聲時，因彭順與李心潔籌備結婚，故暫停拍攝工作，電影公司原定下月初在泰國拍攝煞科戲，豈料曼谷政局突然變天，為保攝製隊的人身安全，寰宇決定押後行程，若情況再惡化，不排除改為在港搭景補拍。</p><p>或在港搭泰國景補拍</p><p>彭氏兄弟一向喜歡到泰國取景，除《B》片外，彭發原定下月也在泰國開拍新片《恐慌完美童話》，男主角屬意劉青雲演出，但受紅衫軍集結曼谷加上軍方清場造成流血事件影響，電影隨時被迫放棄到當地拍攝。投資這兩片的寰宇電影公司老闆林小明昨日表示十分關心當地局勢，他在電話中說：「泰國成日都會有類似事件發生，只不過今次搞到有咁多人死傷，所以情況比較嚴重，我同彭氏兩兄弟都傾過局勢，大家都同意押後到下個月底先至去拍，希望到時情況有所改善啦！」<br>林小明指《B》片尚欠煞科戲便大功告成，原本後期製作也計劃在當地處理，現在可能會改在香港做後期，林小明說：「我相信彭氏兄弟都會評估風險嘅，如果局勢都係咁危險，依然係咁亂，我會建議佢兩兄弟將兩部戲放棄喺泰國拍啦！《恐慌完美童話》反正未開拍，改去其他國家拍都冇問題，至於《B+偵探》只係ending未拍，真係返唔到去，咪喺香港搭景補拍囉！站喺電影公司立場，一定係先保障工作人員嘅人身安全。其實不幸中大幸係外景隊未去泰國開工前就爆發衝突事件，如果喺嗰邊開緊工先出事，到時仲大鑊，損失都唔知會有幾多呀！」</p><p>陳可辛父母長居曼谷</p><p>此外，陳可辛的父母長居泰國曼谷市中心，因近日當地局勢嚴峻，他與吳君如均有打電話到泰國問候家人。<br>君如昨日在電話中說：「我家人喺印度，我啱啱先同Peter（陳可辛）通過電話，佢爹哋、媽咪冇乜事，佢哋都見怪不怪，不過今次死傷咁多人，我同佢都有打過電話去泰國了解情況，建議兩老如果冇乜特別事呢排都唔好去騷亂區，其實佢哋都好少出街，Peter會keep住同家人保持聯絡，多謝關心啦！」<br>採訪：丁寧
</p><p>話你知<br>彭氏兄弟泰鍾情</p><p>孖生導演彭氏兄弟雖是百分百香港人，但二人曾定居泰國，99年更憑執導的泰國電影《無聲火》一舉成名，贏得不少電影殊榮，包括多倫多電影節外國影評人大獎，為二人在泰國及香港影壇奠定地位，故二人對泰國感情深厚。今年2月彭順與李心潔結婚時，坦承多年前曾與一泰女同居並誕下一女。<br>彭氏初期到泰國發展以拍廣告片為主，兄長彭順本是菲林調色師，弟弟彭發則是剪接師出身。《無聲火》後，二人又拍攝了一系列《見鬼》電影，大獲好評，女主角李心潔更憑《見鬼》膺第22屆香港電影金像獎影后。而彭氏兄弟製作的電影大多在泰國取景或後期製作，如《見鬼》、《C+偵探》及《風雲II》等。</p><p>全城熱話<br>狄波拉：希望快啲解決</p><p>彭氏兄弟計劃在泰國取景的電影開工受阻，其實不少娛樂圈中人均喜赴泰旅遊或拜佛，故十分關注當地政局。</p><p>狄波拉：<br>多謝關心，我一向都唔喺呢個時間去泰國，好彩都冇朋友過咗去嗰邊，家香港政府都叫人唔好過去住，我成日睇新聞o架，希望件事快啲解決啦。</p><p>任達華：<br>我好鍾意泰國，早年都有喺嗰邊置業，後來樓價升就放咗。我喺嗰邊都識咗好多朋友，有打過電話畀佢哋，知佢哋冇事我都好放心，希望快啲回復平靜。家局勢咁緊張，暫時都唔會過去嗰邊玩住。</p><p>王賢誌：<br>呢幾日泰國有潑水節，本來有幾個朋友叫我過去玩，但我唔鍾意濕咁，所以冇join佢哋。我都仲見啲過咗泰國嘅朋友上facebook，相信佢哋冇事，可能冇周圍去。其實局勢咁緊張都唔係第一次，相信好快搞得掂嘅。</p><p>周麗淇：<br>原本有幾日假諗住同朋友去泰國，但睇電視見到泰國局勢咁緊張，所以取消咗。</p></body></html>