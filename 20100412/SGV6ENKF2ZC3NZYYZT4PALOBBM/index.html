<html><header><meta charset="utf-8"><title>隔牆有耳：九龍城潑水節記者濕身 - 李八方</title></header><body><h1>隔牆有耳：九龍城潑水節記者濕身 - 李八方</h1><p>曼谷滿城風雨，聽日係泰國人新年，但聽講當地連一年一度嘅潑水節都要取消。香港就唔同，聚居香港嘅泰國人噚日率先喺九龍城搞咗個潑水節慶祝一番，但去採訪嘅記者行家就慘，俾人用水照頭淋，八方就目擊無記新聞小花周詩泓做扒時被偷襲，成身濕晒。<br>泰國人慶祝新年嘅方式相當特別，鍾意用水周圍潑，寓意洗去過去一年嘅衰運兼夾洗滌心靈，水槍、水喉、大水桶樣樣出齊。噚日喺九龍城，可謂行到邊濕到邊，去採訪嘅香港記者雖然冇去曼谷採訪紅衫軍示威嘅行家咁危險，但亦好「濕滯」。<br>無記嘅周詩泓做緊扒嗰陣俾人用四、五支水槍圍攻，搞到成身濕晒，但為咗保持形象，佢只好以笑容回應，相當專業。唔止記者，連警察亦不能倖免，唔少泰國人玩到興起，居然「襲警」，搞到阿sir濕身。<br>除咗潑水，喺潑水節塗抹白色粉末代表祝賀，八方見唔少攝記搞到成頭爽身粉，瞬間白髮，認真搞笑。</p></body></html>