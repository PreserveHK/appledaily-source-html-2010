<html><header><meta charset="utf-8"><title>在晴朗一天轉台 - 陳也</title></header><body><h1>在晴朗一天轉台 - 陳也</h1><p>民建聯要買起商台時段造勢，買那方沒問題，因為香港是金錢世界，有錢使得鬼推磨。而繼商台之後，民建聯會再下一城，周圍擲錢。下一個目標，絕對有可能是本地報紙。萬一民建聯頭頭又試豪出60萬乘Ｎ咁多個百萬，去收買本報「名采」版，叫各位專欄作者借歪，等民建聯眾小將天天落場，日日擦中央鞋，咁又得唔得。<br>「不如我出×倍的60乘Ｎ咁多個百萬，買番轉頭，叫你們民建聯執笠！」我估計肥佬黎會這麼做，要不然，他會被本報讀者用60萬十蚊銀擲扁。<br>有銀用無罪，買賣交易，視乎賣方怎麼設底線。有銀可以包場包廳包養包生仔，但電台電視台不是有錢人的全包宴，有錢就掂的話，曾憲梓一條友潮州話齋talk24小時都得。商台是做生意的，曾憲梓分分秒秒包起你，冇理由唔成事。而千千萬萬個曾憲梓排隊來包商台，做買賣嘛，天經地義啊。商台容得下民建聯包，也就容得下任何闊佬包，在商言商，認錢不認人，商台設了包廂制，從此明碼實價，身份就明確了。<br>以後，富商可以隨時買起商台黃金時段肉麻大呼我愛你，那位對象不是女明星而係胡錦濤。毛骨悚然的你，在晴朗一天，選擇永久轉台。</p></body></html>