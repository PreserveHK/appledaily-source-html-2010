<html><header><meta charset="utf-8"><title>利字當頭：三千蚊 - 利世民</title></header><body><h1>利字當頭：三千蚊 - 利世民</h1><p>「你可唔可以每個月儲起三千蚊？」世民認真的問。<br>「三千蚊？我要畀家用，要還大學貸款，家讀緊個碩士，一年要交幾皮嘢學費，我搵緊萬二蚊一個月，扣咗六嚿水強迫金，仲點儲三千？」八十後的阿俊，有條理地解釋。<br>「咁你可唔可以當自己俾人減人工，一個月得九千蚊？」<br>「點解要咁作賤自己？明明搵萬二蚊一個月，點解要當自己搵九千？」阿俊似乎有點不明白。<br>「咁點解你哋又堅持要買樓上車？租唔得咩？你知唔知，做業主，差餉管理費加利息支出，最平都要三千蚊一個月，你連呢筆都負擔唔起，政府幫你上車又有乜意思？」世民終於入正題。<br>「但係，上車係每個香港人嘅夢想，點解我哋唔可以有夢想？」阿俊在點不忿。<br>「你可以有夢想。不過，你都要有能力去實現自己嘅夢想。要政府幫你哋上車，問題係你哋有無能力，將架車開到終點。半路中途跪低，唔通你又要人去救你？」<br>「不過，我今日唔上車，第日啲樓仲貴，我點追喎？家連元朗都賣緊六千蚊呎。」<br>「九七金融風暴，你仲讀緊小學，你唔知道以前樓市有幾瘋狂，我唔怪你。嗰陣時，人人都識得鬧，一般人負擔唔起供樓，不過呢，政府仲係有政策要五成人居住自置物業。我識得好多人，買咗嗰期居屋，到家都未有耐返家鄉。」</p><p>不儲錢　偏要硬上車</p><p>「我哋後生仔，只係想買層樓自住，升跌唔緊要囉。」阿俊就是有九十後的清高。<br>「當然啦。不過，你又知唔知，當年有幾多人，無咗份工，層樓又負資產？家要你每個月儲三千蚊，都牙痛咁聲，你點供樓呀？」<br>「儲三千蚊又有乜用？幾時先買到幾百萬一層樓啊？」<br>「一個月儲三千蚊，一年有三萬幾，如果你同女朋友一齊儲，四、五年兩個人加起，都有廿幾萬啦，做九成按揭，響九龍都買到四、五百呎，夠你哋二人世界啦。到時，你哋都只不過廿六、七歲之嘛。」<br>「每個月儲錢，我真係無信心喎。」阿俊開始面對現實。「咁你憑乜去供樓？」<br><br>利世民<br> http://hkliberty.wordpress.com </p></body></html>