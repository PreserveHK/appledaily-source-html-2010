<html><header><meta charset="utf-8"><title>Macintosh×F550　幾十萬拉利剛柔並重</title></header><body><h1>Macintosh×F550　幾十萬拉利剛柔並重</h1><p>Ferrari總有股莫名吸引力，就算香港周街拉利，當你企喺街等過馬路時，每次有架紅色躍馬疾閃而過，就算唔識車嘅師奶或o靚仔，大家視線總不期然跟住佢走。新款拉利閒閒哋成300萬，要野馬爆炸威力，又或全街都望嘅虛榮心，原來易手之選幾十萬一樣有交易。<br><br>記者：徐影龍<br>攝影：楊錦文<br>Model：Rorain@PureModels</p><p>手頭有幾十萬Budget，諗緊揀高性能，還是外形搶爆，買架二手拉利可能更兩全其美。事關全新Ferrari，就算入門級F430，都要300萬以上，但現今大部份2000年以前嘅拉利市價已降到六七十萬，只要識揀，有時更會執到筍嘢。</p><p>97年F55020萬超靚Hi-Fi</p><p>就好似呢架F550，13年車齡，行咗四萬幾公里，車身內外仍然相當新淨，仲加有大量原廠改裝，包括全套SportKit、換尾喉、改良極力子、以及Load低車身30mm等，將馬力提升至520匹。車行負責人指：「最正係上手車主落嘅料，四條鍛造軨已價值超過8萬，攻彎表現有顯著提升，而且為進一步減輕車重，更將電控座椅換上六萬幾蚊嘅Recaro桶椅。」呢架F550繼承躍馬瘋狂血統，齋睇5.5LV12偈已知恐怖，0-100km/h僅需4.2秒，極速更達320km/h。喺剛陽以外，我更欣賞佢嘅溫柔，因為車主特別換上汽車音響界中嘅高級產品Macintosh，價值成20萬！尤其個AMP，天衣無縫地裝咗喺座椅後方，轟機太嘥料，聽番啲悠揚交響樂或甜美舊歌，清脆靚聲喺車內激盪，令到呢架拉利有種剛柔並濟嘅完美感。</p><p>5,474ccV12NA引擎/520匹/6速手動波箱/97年登記/已行駛45,000公里/當年新車價約$2,580,000/易手價$798,000（a）</p><p>其他精選<br>獨門F1波箱　97年355F1</p><p>取代F348之型號，獨特嘅5Valves引擎設計，可說前無古人後無來者。配上獨門F1波箱亦係主要賣點。<br>3,495cc中置V8引擎/380匹/6速F1波箱/97年登記/行駛約24,000公里/當年新車價約$2,000,000/易手價$688,000（a）
</p><p>普通版慳十萬　96年F355</p><p>對比前者F1版，呢架就配上傳統手動波箱，而且年份及里數稍高，故車價可以平成10萬蚊。<br>3,495cc中置V8引擎/380匹/6速手動波箱/96年登記/行駛約47,000公里/當年新車價約$1,880,000/易手價$588,000（a）</p><p>白馬王子　99年F360</p><p>F355嘅後繼型號，白色車身，中控台出人意表配搭襯到絕嘅白色，喺全黑車櫳中顯得特別醒神靚仔。<br>3,600ccV8/400匹/6速手動波箱/99年登記/行駛約38,000公里/當年新車價約$2,900,000/易手價$998,000（b）</p><p>新淨行貨　06年F430</p><p>超級新淨06年行貨，故車價相對較高。搶眼位有兩旁黃色躍馬車章，呢對金屬牌要成2萬蚊o架。<br>4,308cc/490匹/6速＋/－波箱/06年登記/行駛約13,000公里/當年新車價$2,980,000/易手價$2,080,000（b）</p><p>查詢<br>（a）FormulaWon（31102718）<br>（b）中華汽車（25988099）</p></body></html>