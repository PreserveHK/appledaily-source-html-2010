<html><header><meta charset="utf-8"><title>青心直說：見慣劈炮市場已麻木 - 胡孟青</title></header><body><h1>青心直說：見慣劈炮市場已麻木 - 胡孟青</h1><p>投行中人話，今年生意唔憂做，就係正因為市旺，眼見大行都肯紓尊降貴大小通吃，中小型行豈可唔加把勁；正因如此，唔少公司其實未夠班都搵人幫手搞上市，保薦人為唔想失客都會盡量想方法盡幫，投資銀行家入去協助整頓一番，有些甚至連投行中人都話有啲搞唔掂嘅話，就索性派埋會計師入去整靚埋盤數，總之過咗海就神仙。<br>對分析員而言，上市公司財務總監嘅去留與更換核數師同樣具特殊啟示性，值得高度關注。2000年離開工作7年嘅中資銀行時，走咗出去加入一本地華資券商，適逢該公司搞緊上市，需要一位合資格財務總監，呢家券商從第一日打開門做生意都未曾被證監會採取過任何譴責或執法行動事件，自己加入之前都做齊盡職審查，唔係貿貿然過檔。</p><p>財監去留　值得關注</p><p>根據聯交所公佈資料，今年7月才上市嘅鉛酸電池產銷商超威動力（951），財務總監就於上周辭職，呢位仁兄咁快就起身，擺明係純為公司上市；8月底才上市嘅耀才證券（1428），繼公司秘書於10月初辭任後，11月初再宣佈執董兼財監辭任；5月初才上市嘅朗生醫藥（503），集公司秘書、財務總監及銷售代表於一身嘅仁兄於9月底辭任，共通點係位位辭任嘅理由都係一樣因為個人事務及發展，實情係因為水土不服？抑或有其他不可告人之原因？真係耐人尋味！去年6月上市嘅中國金屬再生資源（773），11月時曾經因為財監辭職導致股價暴挫，今年10月再有獨董請辭，股價卻唔只毫無反應，竟然越升越有，似為其贈興。今年9月銀基（886）嘅CEO及FC辭任，股價即時插水1成，不過之後就反而節節上升屢創新高，唔通係有人唔走反而會阻住地球轉？<br>不知是否因為同類事件發生得越來越頻，所以大家嘅容忍尺度已經降低？我咁大個女真係未曾試過一份工做唔夠半年就劈炮。<br><br>胡孟青<br>作者為獨立股評人</p></body></html>