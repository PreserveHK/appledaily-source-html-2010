<html><header><meta charset="utf-8"><title>敏妮Talk：外遊血拼 - 溫敏妮</title></header><body><h1>敏妮Talk：外遊血拼 - 溫敏妮</h1><p>今年敏妮可謂相當「黑仔」，咁大個女第一次入醫院就要做手術，仲一不離二。<br>敏妮次次出trip，都會盡興而歸，啱啱呢次都唔例外，不過唔係盡「興」，而係發「㷫」，喺機場俾醫管局護士攔途截住，原來敏妮發燒至攝氏38.6度。相信最希望2010年早啲過去嘅人，敏妮應該係其中一個。<br>敏妮今次去南韓嘅首爾，可以話係有幸有不幸，不幸者除咗上述發燒事件，仲有係臨出發先嚟軍演，幾驚發出外遊警示要取消行程。<br>至於幸運者，就係因為局勢不穩，所以韓圜下跌。部門秘書係精明靚太，遲啲陪寶貝女去南韓shopping，知道敏妮呢期去首爾，所以晨早就叫敏妮幫佢喺韓國機場換定啲韓圜。</p><p>換外幣　機場找換店唔抵</p><p>好多香港人都知，喺韓國機場出海關後，左邊嘅兌換店，兌換率較高。不過，朋友叫敏妮如果已有小量韓圜在手，唔急於即時去「血拼」，不妨到明洞嘅找換店先至兌換韓圜。<br>就以今次幫秘書靚太兌換為例，喺機場找換店，1港元換到141韓圜，去到明洞嘅找換店，1港元換到143韓圜。雖然只係差距2韓圜，但如果換5000蚊港紙，就多1萬韓圜，夠喺CaffePascucci飲兩杯大嘅Cappuccino有找。</p><p>錢使晒即刻收手　不簽卡</p><p>講開外遊「血拼」，敏妮有一個習慣，同敏妮嘅爸爸過大海玩兩手一樣，佢出發之前預咗幾多錢去賭都好，錢使晒就收手，唔會簽卡、唔補飛再換多啲錢使。<br>好多人離開咗香港就缺乏自制能力，結果外遊返港變成「卡奴」。量力而為，適可而止，咁無論外遊定返港都一樣開心。<br><br>溫敏妮<br> http://wanmanli.com/blogs/ </p></body></html>