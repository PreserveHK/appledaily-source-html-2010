<html><header><meta charset="utf-8"><title>中環在線：保爾森兜圈讚股神投資叻 - 李華華</title></header><body><h1>中環在線：保爾森兜圈讚股神投資叻 - 李華華</h1><p>早排華華介紹過花旗國前財長保爾森本新書《OntheBrink》，唔係華華自誇，正所謂英雄所見略同，連股神畢菲特都係本新書嘅捧場客，仲擺埋擂台請保爾森上去論劍。</p><p>焗住話金融界花紅唔合理</p><p>股神先禮後兵，話佢睇完本書後對布殊仔改觀。係人都知股神唔妥布殊仔，佢咁講，仲唔係曲線讚保爾森文筆修飾得靚？不過，之後佢隨即追問保爾森對華爾街巨額花紅嘅睇法，保爾森喺風頭火勢下，得罪金融界朋友都焗住話啲花紅唔合理，要限制。<br>股神乘勝追擊問佢家點投資，講真一句，話晒係股神主場，保爾森又點敢班門弄斧，佢好識做咁嚟抬敵貶己，讚股神係投資宗師，自己望塵莫及，話自己年紀大，只係靠定息收入同揸現金保本度餘生，臨尾仲補多句：「假如我後生十零廿年，肯定長揸優質股。」兜圈讚股神嘅「價值投資法」使得，保爾森咁識做，股神當然收貨啦！</p></body></html>