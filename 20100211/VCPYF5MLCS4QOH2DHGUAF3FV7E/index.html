<html><header><meta charset="utf-8"><title>中環在線：稻香向茶客派$130萬利是 - 李華華</title></header><body><h1>中環在線：稻香向茶客派$130萬利是 - 李華華</h1><p>稻香控股（573）能夠喺競爭激烈嘅飲食界佔前列地位，自然有過人之處，例如大年初一向茶客派10蚊利是，就令到客戶好窩心，軟銷效果好了得。<br>稻香行政總裁梁耀進噚日介紹銅鑼灣新開嘅「HIPOT」火鍋店時話，往年喺年初一派利是有成100萬蚊，今年嘅預算係120萬至130萬蚊，因為分店多咗。舊年本港面對金融海嘯打擊，但佢話仍會向員工派花紅約1500萬銀啦。<br>講到發展大計，梁總話計劃喺本港開設7至8間分店，華南地區就開3至4間，涉資約1.5億銀，兼且要增聘員工800至1000人。另外喺大埔嘅中央物流中心會喺出年首季投產，今年仍要投入資金2億。今年要應付通脹，料營運成本增加1至3%，要加價或減租就好難，佢話惟有加大中央採購控制成本，增加人流，同埋拓展包裝食品同季節食品，希望可以抵銷通脹。</p></body></html>