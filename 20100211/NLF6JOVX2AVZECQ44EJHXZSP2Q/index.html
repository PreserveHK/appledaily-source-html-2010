<html><header><meta charset="utf-8"><title>夠Car事：$888包蠟包洗　慳水慳力夠老利</title></header><body><h1>夠Car事：$888包蠟包洗　慳水慳力夠老利</h1><p>細個最憎年廿八，畀老媽子捉住起勢捽老泥。我唔知今日為人父母者，仲係咪以幫仔女剷老泥為樂，但幫屋企濕手濕腳大掃除、將愛車大清洗，肯定皺晒眉。今日就精選出港九新界抵玩汽車美容服務，包辦洗車同打蠟，令你慳水又慳力。<br><br>記者：徐影龍<br>攝影：王文忠<br>Model：Suki@PureModels</p><p>車身內外　同你大執</p><p>我臉皮超厚，對住NTI快速汽車護理嘅Pat姐，大條道理咁屈個新春靚價畀讀者。一開口我話$888要有齊洗車同打蠟，Pat姐諗咗一陣，「唔……電腦洗車再加內櫳吸塵，車身護理就用3A級OG水晶蠟，包架車滑不留手。」普通啲喎，扮諗加多兩錢肉緊先，「咁呀？包埋『黑金剛』輪胎護理啦，四條胎變得烏黑明亮，成$700o架。」繼續厚顏無恥，仲有無？「好啦，見係《蘋果》讀者，送埋全車皮革座椅護理啦，梳化啲罅縫、污迹都清埋，咁就全車內外都靚仔晒，其他人要加收$700。」所有服務加埋原價$2,488，大家只要揸住《蘋果》落NTI，就可享用$888新春靚價。得些好意梗唔回手，講價戰去到最後，屈埋棵葱先安樂，既然Pat姐講到OG條無塵布咁厲害，幾十蚊啫，送埋畀讀者啦！</p><p>服務內容：電腦洗車、車櫳吸塵、OG3A級水晶蠟、黑金剛輪胎護理、全車皮革座椅護理、送OG無塵布一條<br>原價：$2,488<br>蘋果價：$888<br>優惠期：今日至2月21日</p><p>查詢：NTI快速汽車護理（23452193）</p><p>其他精選靚價<br>纖維毛球夠幼細</p><p>火炭車皇會，洗完車再上5重深層水晶蠟，以獨門纖維毛球作打蠟，特別幼細無花痕。<br>（$1,288）<br><br>查詢：車皇會（61019814）</p><p>迷你套餐快靚正</p><p>挑戰者專攻商場客，當中迷你套餐最受歡迎。包括3重水晶蠟、蒸氣清潔內櫳、皮革及輪胎護理。<br>（$1,380起）<br><br>查詢：挑戰者（25089222）</p><p>13次套票最抵</p><p>電腦洗車每次$118，但包13次洗車嘅套票全城最抵，只需$1,180，另加$300再送打蠟服務。<br>（$1,180）<br><br>查詢：電腦洗車屋（27553001）</p><p>德國靚蠟人手打磨</p><p>觀塘歐亞算老字號，出名大師傅人手起迹同上蠟。用上超貴德國Zymol靚蠟，洗埋車都係幾百蚊。<br>（$780起）<br><br>查詢：歐亞汽車服務（29514005）</p></body></html>