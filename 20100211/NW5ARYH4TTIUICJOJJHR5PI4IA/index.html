<html><header><meta charset="utf-8"><title>Dry男教冧女　祖藍甜心送情人</title></header><body><h1>Dry男教冧女　祖藍甜心送情人</h1><p>情人節又殺到!有拍拖的情人要準備禮物節目人開心。最近被雜誌揭穿dry爆的王祖藍，趕及在情人節前，開設一家講「心」的甜品屋，實行出錢出力令天下間情人甜甜蜜蜜，無論有拍拖定食白果，祖藍一樣教你點對情人和自己好啲。<br><br>記者：王震遠　攝影：楊錦文</p><p>樓華開舖劉華題字</p><p>百足咁多爪的祖藍，由演樓華到唱歌拍戲，紅爆娛樂圈，最近又多一爪。一向有創業夢的他，最近在尖沙嘴開設甜品店，榮升做老闆。「想投資但係樓價好貴，咁啱知道朋友想開甜品舖，我亦一直想做。」一拍即合，新店叫心飴，入店即發現牆上掛着店名墨寶「心飴」，正是劉德華手筆，「我想澄清一下，個個都以為劉華送畀我，其實係送畀另一個老闆佩華姐，因為佢喺劉德華公司做嘢。」心飴這店名，亦是祖藍有份提議，「很多人都唔知飴字點讀，飴即係糖，我哋都想用有『心』的名字，覺得心飴心飴，聽落好似心儀，即係心愛糖水。」是家為情侶而設的甜品屋。</p><p>三心兩意open啲</p><p>娛樂版話，祖藍感情生活dry爆，親手開間拍拖店，無情人支持，卻有一班圈中朋友撐場，「我會請好多artist落嚟，緋聞情侶、是非情侶都叫嚟，影晒相貼晒出嚟，撐吓間拍拖店。」既是為拖友而設，餐單上寫滿以心字為名的甜品，三心兩意、冰封的心、心花怒放等，都是他的構思。祖藍對天下有情人建議：「啱啱拍拖，梗要俾人知自己外在美內在美都有，食心花怒放就最好，外皮炸到成朵花咁，又雪糕又生果餡，好有內涵！」單身女士就要試三心兩意，「三心兩意有好多選擇，一次過試幾款，比喻要open啲，試多啲先揀啱。」祖藍推介熱戀情侶食雪花冰，又替情侶揀口味組合，好溫柔細心。和祖藍一樣dry的男士亦有選擇：「佢哋一定好忐忑不安，要叫個清心之選潤一潤。」祖藍自己最鍾情心太軟，話半生熟流心的感覺最可化解心中的鬱結喎。</p><p>心花怒放蘋果撻伴雪糕$32</p><p>filo皮包着富士蘋果粒和煮過的提子乾粒，蘋果香氣十足，甜而不膩，提子乾提升口感，filo焗得香脆，加上雪糕、忌廉和煉奶同食，口感香滑。</p><p>三心兩意<br>黑糖木糠布甸$13、糯米卷$13、藍莓果凍$11</p><p>將煉奶加忌廉打成布甸，再鋪餅碎雪凍，入口軟滑，帶淡淡的呍呢拿香；糯米皮煙韌，配厚厚芒果肉餡，有雙重口感；果凍清爽，藍莓口味感覺清甜。</p><p>心太軟伴雪糕$42</p><p>蛋糕皮以蛋、蛋黃、朱古力焗，倒入朱古力漿雪凍再焗。朱古力皮外邊香脆，咬下軟熟，慢慢流出的朱古力漿極香濃！</p><p>三心兩意	<br>芒果腸粉、綠茶奶凍、黑糖意大利芝士餅各$13</p><p>另一款三心兩意。腸粉皮夠薄，內裏的芒果鮮而甜；綠茶奶凍，茶味中夾集奶香；Tiramisu加了黑糖，甜味特別香醇。</p><p>千層蘋果撻伴雪糕$32</p><p>酥皮加蘋果焗成千層蘋果撻，撻皮鬆化，牛油味香，滿口蘋果清甜，伴上冰凍雪糕，平衡了脆皮的乾感。</p><p>心飴（23676363）<br>尖沙嘴加連威老道100號港晶中心地下44B舖</p><p>EO2兄弟hea店</p><p>不少藝人踩過飲食界，都愛開甜品屋。最近在太子開張的糖兄弟，幕後老闆正是EO2的Eric和Otto：「我同Eric一路都想開糖水舖！」名叫糖兄弟，正合EO2手足情深的形象。「我哋收工同同事多數去食糖水，松記、B仔幾遠都去，於是就想整個地方畀人吹水hea吓。」要做hea店先要坐得舒服，店舖寬敞，牆上掛滿電影海報，啤梨都說hea到唔願走。這裏主打中式糖水，燉蛋、楊枝甘露、豆腐花、紅豆沙等都有，最啱一班朋友邊hea邊食。</p><p>中式全盒$38</p><p>可在餐單選5款中式糖水，如紫米露、紅豆沙、杏仁露、綠豆沙和芝麻糊等，一班人分享，試多幾款口味。</p><p>杏香冰花燉原個木瓜$45</p><p>木瓜燉兩個鐘至入味，質感軟熟，入口帶冰糖的甜蜜和果香，還有杏汁的餘韻。</p><p>黃金撈$28</p><p>底層碎冰，中層芒果糖水，上層果肉果茸。食時自己撈，芒果配冰碎食很過癮。</p><p>糖兄弟（23839071）<br>太子西洋菜北街310號地下B舖</p></body></html>