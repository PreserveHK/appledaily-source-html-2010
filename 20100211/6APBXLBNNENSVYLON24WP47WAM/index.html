<html><header><meta charset="utf-8"><title>中環在線：俄鋁老闆缺水連累外母 - 李華華</title></header><body><h1>中環在線：俄鋁老闆缺水連累外母 - 李華華</h1><p>俄鋁（486）上市後，股價雖從未浮出過水面，但點都叫做上咗市，還咗21億美金畀債權人，最艱難嘅日子已過咗；佢哋大股東兼行政總裁德里帕斯卡嘅外母塔季揚娜（佢係俄羅斯前總統葉利欽個女），終於有心情寫吓Blog，回憶吓舊年一家大細嘅「苦日子」。</p><p>影響外母無錢外遊</p><p>德先生嘅外母話，以前每年夏天都帶埋個女同外孫，去意大利或者法國等歐洲國家度假，畀錢嗰個梗係女婿啦，之但係08年爆發金融海嘯之後，俄鋁債主臨門，德先生又俾往日嘅生意拍檔告到去倫敦，分分鐘有破產危機，無力再負擔佢哋租用地中海附近嘅度假屋，於是全家改為去俄國南部克拉斯諾達爾邊疆區玩吓就算，點知去咗之後，大家都好鍾意當地嘅風光，仲話今年夏天，一家人有可能再去多次克拉斯諾達爾玩。</p></body></html>