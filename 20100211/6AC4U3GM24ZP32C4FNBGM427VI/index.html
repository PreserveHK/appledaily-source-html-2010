<html><header><meta charset="utf-8"><title>迎虎利是封　內衣滿膛紅</title></header><body><h1>迎虎利是封　內衣滿膛紅</h1><p>新正頭，講意頭，無論你有無犯太歲，個個都想由年頭當紅到年尾，唔少人都會照習俗買紅底迎虎年。不過今年的新年撞正Sweet爆情人節，難得喜相逢，內衣焦點更加是落在女士身上。內衣界各牌出盡法寶推出火辣紅底，等大家喜喜慶慶，裏裏外外滿膛紅！<br><br>記者：葉雪芯<br>攝影：伍慶泉<br>Model:Wing@PureModel<br>Hair&amp;Makeup:HilaryH.@Colouryourfaces</p><p>喱士＝利是</p><p>紅色對中國人來講有喜慶吉祥、歡樂開心之意，穿上紅色內衣能令人心情開朗、神采飛揚，着住紅底過年分分鐘催旺埋全年整體運勢，絕對是新春開運大吉的必備法寶！適逢今年大年初一撞正情人節，外國人視紅色為熱情性感的象徵，難怪性感紅底大肆出場。好運無人嫌多，就好像兩大內衣牌子Wacoal和Triumph都打正旗號，分別以「MyLuckyRed」和「HappyNewMe」大賣催旺紅色內衣，就連Wacoal少女副線unenanacool都推出少量紅色內衣來齊齊趁墟。設計方面，兩牌同樣力煲Lace，皆因「喱士」亦有「利是」之好運意頭，象徵新一年萬事順利。首選胸前配有喱士繡花設計的內衣款式，高貴大方又惹火，新一年肯定花開富貴、諸事大吉大利！</p><p>鬼佬名牌也贈興</p><p>來路名牌向來我行我素，絕少特別為新年而推出紅底內衣。不過今年多得情人節孖住上，大把名牌子的內衣線推出紅當當顏色齊齊應景。其中CalvinKleinUnderwear就有不少款式選擇，設計一貫其招牌性感和風格，主要集中是DeepVStyle。還有TommyHilfiger，風格就剛好相反，大賣青春少女風，款式比較運動型，唔賣女人味的Lace，反以一向出名舒服透氣的棉質為主，其中白底腰果花的款式十分值得推介。另外還有德國王牌級內衣牌SCHIESSER，一樣大玩紅色當旺主題，一年一次，買貴些少都唔緊要啦！</p><p>情人節催情預告</p><p>新年催運，就要穿紅，但情人節就當然要催情箍緊愛人。耍可愛撒嬌可謂幾時都見效，着番套風格甜到漏的內衣肯定加不少分！主打健康美體的BODIBRA，除了大路的紅色Lace之外，更罕有推出青春味重的款式，例如直紋、可愛蝴碟結、配綠色邊等的設計。另外少不了日牌PeachJohn，強勁靚料Lace一向是拿手戲，今年情人節更加有波點、士多啤梨形Lace等。特別值得一提的是PeachJohn和TommyHilfiger都有推出情人節性感可愛睡衣，若隱若現，仲唔引死人？</p><p>w.Wacoal（25235784）<br>t.Triumph（35860033）<br>h.TommyHilfiger（25063299）<br>c.CalvinKleinUnderwear（31481208）<br>s.SCHIESSER（25277028）<br>b.BODIBRA（28824669）<br>p.PeachJohnTheStore（25776012）</p></body></html>