<html><header><meta charset="utf-8"><title>大劉賣甘比舊居賺半億TheMayfair呎價3萬創新高 - 李華華</title></header><body><h1>大劉賣甘比舊居賺半億<br>TheMayfair呎價3萬創新高 - 李華華</h1><p>劉鑾雄「大劉」舊年豪擲億八銀，喺山頂歌賦山里買咗間獨立大屋，呢間屋經過一輪悉心裝修後，終於喺幾個月前搞掂，此刻又到大劉重整其他物業項目嘅時候。<br>話說甘比（陳凱韻）自從幫大劉生咗幼女劉秀樺（Josephine），得寵指數節節上升，舊年底就一家大細搬咗去山頂住，而佢之前住開嘅中半山梅道一號TheMayfair，已聽聞喺市場上放售。</p><p>內地商家接貨　買埋下層</p><p>噚日華華就聽到消息，話大劉揸住嘅TheMayfair高層單位，俾一個內地商人睇中，用咗8800萬港銀買咗；呢個單位有成2918方呎，計落每呎成三萬銀，雖然同家啲新晉豪宅郁啲都話四萬五萬蚊有段距離，但已經係TheMayfair嘅紀錄新高呎價。<br>出名有投資眼光嘅大劉，02年用3005萬蚊買入呢個單位，今次賣出，賺咗成半億有多，睇嚟甘比都好旺佢，除咗生女，仲帶挈埋大劉賺錢！一般打工仔可能打一世工都未必賺到呢個價錢喇。聽講話，個內地商人唔止買咗大劉個單位，仲買埋佢樓下個單位，認真豪氣！<br><br>李華華<br>mailto:LiWaWa@AppleDaily.com</p></body></html>