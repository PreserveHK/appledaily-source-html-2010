<html><header><meta charset="utf-8"><title>為高錕基金籌款 - 左丁山</title></header><body><h1>為高錕基金籌款 - 左丁山</h1><p>高錕教授將佢多年來獲得各國頒授嘅榮譽證書與獎章，全部送予中大作永久收藏，呢批物品，勢成中大珍貴文物。所有獎狀、獎章及賀函，已在中文大學圖書館展覽廳展出，至三月二十日為止。教師、學生到場參觀嘅話，應有啟發性。<br>講番「桂冠學人返故園」，劉遵義校長不在場，臨時缺席，引起議論紛紛。據消息人士講，北京國務院召開國務會議，突然徵召劉校長上京參加，聽吓佢嘅意見，於是猜測四起，莫非最近中美因三T問題（即台灣，西藏與貿易），引發一場小冷戰，而奧巴馬又強硬地表示要人民幣升值，劉校長正是幣值及貿易專家也。劉校長於二月五日早上不能主持歡迎會，故此早一日搵高校長見面，解釋一番。事實上，二月五日下午，前美國駐華大使雷德（ClarkT.Randt,Jr.）到中大演講，晚上在校長府漢園有晚宴，劉校長同樣不得不缺席。雷德係喬治布殊總統嘅耶魯同班同學，感情好好，布殊不怕避嫌，任命雷德做駐華大使，任內與中國較為友好。無他者，老布殊曾在北京做聯絡代表，現任中國外長楊潔箎係佢翻譯，小布殊與楊潔箎識於微時，有私交，加上雷德老早學習中文，在香港居住多年，對中國、香港生活文化甚有認識，故此當時中美雖偶有爭執，始終沒有甚麼大問題，但奧巴馬新人事新作風，官事官辦，硬碰硬，當然會擦出火花啦！<br>左丁山見到雷德大使，問佢退休後以何處為家？大使話：「以中半山為家！」成個老香港噃，以後在中環好有機會碰到佢，講講吓，原來佢係賓架W相交多年之好朋友，彼此有間接關係。<br>中大趁高教授回港之便，籌款成立（一）高錕獎學基金，以獎勵本科生，優先授予物理及工程系學生；（二）認知障礙研究基金，幫助老人癡呆症患者及開辦網上培訓課程。高夫人呼籲各界踴躍捐款，多多益善，少少無拘，中文大學與中大校友評議會將舉辦一個中大校園步行籌款，高教授伉儷會參加，三月十四日星期日早上舉行，有意加入者可向中大查詢，電話26097309，傳真26098647。</p></body></html>