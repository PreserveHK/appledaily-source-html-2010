<html><header><meta charset="utf-8"><title>隔牆有耳：林鄭縛樹令　玩死民政專員 - 李八方</title></header><body><h1>隔牆有耳：林鄭縛樹令　玩死民政專員 - 李八方</h1><p>傳說中嘅李氏力場威力驚人，連官府都要寫個服字。原本來勢洶洶，卻喺最後關頭轉向，難為一眾高官連續兩日大鑼大鼓開記者會，呼籲市民做好防風措施，點知最終風平浪靜，好似乜都冇發生，搞到唔少官員噚日下午鬼咁得閒，因為大家以為要應付颱風而取消約會，點知鮎魚冇吹到埋嚟，大家偷得浮生。</p><p>狂發電郵到有關部門</p><p>不過並唔係所有官員都有半日安，好多地區民政專員就打到嚟咁唔得閒，八方聽聞林鄭局長轄下嘅樹木辦，為免又因為冧樹搞出意外而被抨擊，一連兩日都狂發電郵去各大有份管理樹木嘅部門，千叮萬囑叫佢哋記緊派人加固樹木，鎖又好縛又好，總之唔好再有意外，樹木辦嚴陣以待鮎魚，可能比天文台台長李本瀅更緊張。<br>民政事務總署及十八區民政專員多得樹木辦唔少，呢兩日慘遭樹木辦疲勞式轟炸，不過上頭有令，都要發散人去縛好大樹，點知搞完一輪得個桔，冇被鮎魚吹襲，反被樹木辦玩死。</p></body></html>