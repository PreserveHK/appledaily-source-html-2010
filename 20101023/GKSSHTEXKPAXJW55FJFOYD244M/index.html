<html><header><meta charset="utf-8"><title>高海寧變臉忽然尖面雙眼皮</title></header><body><h1>高海寧變臉<br>忽然尖面雙眼皮</h1><p>TVB變臉大全又多一員。原名沈江莉的高海寧改名換姓參選08年港姐雖大熱倒灶，但有魔術棒點石成金，竟由兩年前的單眼皮變成前晚深如刀割的兩層雙眼皮，包包臉也縮水變尖尖尖，34D巨胸就依然堅挺，要大有大，要細有細，實在是幾許女士的dreamdreamdream。</p><p>宅男女神高海寧前晚於將軍澳電視廣播城錄影《全城愛牙由齒起》節目，一身密實打扮的她密封34D咪咪，雖然瞄頭大減，但其臉部卻起了微妙變化，居然由從前的單眼皮變成超深雙眼皮，就連圓咕碌的包包面也神奇消退，變成V臉女。</p><p>以前黐膠紙</p><p>現年23歲的高海寧，08年參選港姐大熱倒灶，不過塞翁失馬，焉知非福，其後獲無綫簽約為包薪藝員，過去兩年她大多擔任主持，憑日漸變靚臉孔及驕人身材榮登網民女神。<br>過去高海寧曾自爆愛黐雙眼皮膠紙，日前她在微博轉發了一輯連環圖，相中是一名其貌不揚的女子以神奇化妝術驚變大眼Barbie，高海寧還留言大讚：「嘩，好堅呀！」可見她對變臉甚有興趣。</p><p>否認有人追</p><p>一日靚過一日的高海寧自然多人追，近日有傳她與旅行社太子爺Andy拍拖，前晚她例牌否認：「真係朋友咋，唔會有嗰啲關係囉，我哋未入行就識，太熟喇。」問她有否追求者？她說：「唔覺，追我嘅人真係唔多，我入行後好少機會接觸其他人，通常只識公司同事，所有嘢都隨緣啦。」<br>此外，同場的苟芸慧談到今屆中華小姐佳麗，來自多倫多的她，覺得今屆的多倫多佳麗張慧雯狀態很好，她說：「樣係其次，要睇臨場表現，佢喺多倫多選美時，我做評判嘅，覺得佢好有性格，好啱做呢行。」<br>採訪：王崇穎<br>攝影：黃文成</p></body></html>