<html><header><meta charset="utf-8"><title>林嘉欣誕6磅半得得B女</title></header><body><h1>林嘉欣誕6磅半得得B女</h1><p>恭喜恭喜，今年6月在加拿大秘密結婚的林嘉欣，上周五（15日）於溫哥華為丈夫袁劍偉產下6磅半B女Kayla。原來，嘉欣一直希望自然分娩，親嘗生BB的感覺，可惜臨盆前BB臍帶纏頸，她惟有即刻開刀。嘉欣昨日接受本報電話訪問時說：「雖然有少少失望，唔可以體會到順產嘅感覺，不過最緊要係BB嘅安全。」</p><p>現年32歲的林嘉欣於加拿大溫哥華時間上周五（15日）開刀產下6磅半B女，母女平安。剛榮升媽咪的嘉欣，昨日在溫哥華接受本報長途電話訪問，大談初為人母的感受。雖然嘉欣生完BB已有一個星期，但因為她開刀後傷口不時隱隱作痛，以致說話時氣若游絲。</p><p>臍帶打棘急急開刀</p><p>嘉欣說：「BB係女嚟嘅，出世重6磅8安士。我係上個星期五15號生嘅，起初想順產，甚至諗住唔打麻醉針、唔整止痛，用最天然嘅方法生BB，但後尾都有少少問題，因為見到BB嘅臍帶棘咗條頸一個圈，臍帶壓住條頸，都幾危險，所以醫生就『拿拿淋』幫我開刀生個BB出嚟囉。自己有少少失望，唔可以體會到順產嘅感覺，不過我覺得最緊要係BB嘅安全。」<br>由於剖腹產女，嘉欣表示傷口現時仍隱隱作痛。她說：「當日麻醉藥一過，傷口就好痛，之後我郁一郁身，甚至打個乞嗤，傷口都會痛，家情況已經好咗啲。」<br>記者問嘉欣BB是否早產時，嘉欣表示並非早產，而是跟預產期差不多。</p><p>眼細腿長似足爸爸</p><p>昨日嘉欣傳送了兩張B女照片給本報，雖然嘉欣認為女兒眼睛細長似爹哋袁劍偉（Steve），但記者卻覺得B女與媽咪尤如餅印一樣。照片中B女豎起兩手手指，戴起帽子，十分可愛，連嘉欣也忍不住笑說：「似唔似天線得得B？」<br>談到初生女兒，嘉欣越講越興奮，她說：「佢嘅長度身高有50cm，即係20吋，啲姑娘就同我講話普遍BB係18吋，從來未見過超過21吋，所以佢20吋係比較屬於手腳長、比較高大嘅BB，我聽到都好開心，因為遺傳咗佢爹哋嘅身高囉。」記者指B女長大後可以做model，嘉欣聞言即笑說：「唔會啦，咁辛苦！除非佢真係個人興趣就冇辦法。」<br>初為人母感覺如何？嘉欣說：「感覺係：『乜個BB係喺我個肚出嚟o架？』一個生命嘅誕生，無論我望住佢又好、餵佢食人奶又好，感覺都係好warm、好開心、好奇妙。」<br>嘉欣表示，現時B女每兩小時便要餵奶，由於加拿大沒有工人，她便與丈夫分工合作，嘉欣說：「佢負責換片，我負責餵奶。」問到嘉欣生BB當日，其廣告導演丈夫Steve有否入產房拍片？嘉欣說：「喺加拿大開刀係唔可以拍片，當日佢有陪我入產房，我開刀嗰陣佢企咗喺塊布後面，開完刀之後，佢就幫手剪臍帶，跟住BB磅重冲凉嗰陣佢先至可以拍片。」</p><p>帶B女返港探親友</p><p>嘉欣父母現身在加國照顧坐月的女兒，問嘉欣可打算帶BB返港時，她說：「都想呀，但係家都未夠一個星期，我覺得太細個呀，我諗最快都要等明年囉，因為佢（BB）有好多親戚朋友喺香港，個個都想抱佢。」<br>身為嘉欣契媽的潘迪華，原來日前已接獲契女喜訊，昨日她在電話中說：「佢早幾日打咗電話畀我，知道佢生咗，我當然戥佢開心啦。但因為我呢幾日身體唔係好舒服，未同佢詳談，遲幾日我會打電話畀佢。」<br>採訪：戴彩煥</p></body></html>