<html><header><meta charset="utf-8"><title>搞私募基金籌巨資　軟庫、淡馬錫大破慳囊溫總愛子撲水炒龍頭股 - 李華華</title></header><body><h1>搞私募基金籌巨資　軟庫、淡馬錫大破慳囊<br>溫總愛子撲水炒龍頭股 - 李華華</h1><p>生意人有政壇上嘅「關係」，本來應該係如虎添翼。不過，作為溫總理的兒子─溫雲松，則凡事都係低調！低調！低調！先最重要。<br>路透社獨家消息話，溫雲松創辦嘅新天域資本將籌組10億美元私募股權基金，基金股東包括日本軟庫同埋新加坡主權基金淡馬錫，而基金嘅投資目標直指計劃上市的內地行業龍頭。就係因為呢篇報道，將溫雲松推向幕前。</p><p>中央退市唔影響投資</p><p>由於基金網站仲係興建中，本報記者自然立即打電話去問個清楚，不過新天域資本方面冇提到基金同溫雲松嘅關係，基金管理團隊亦唔見溫總個仔嘅蹤影，呢一刻，用「撲朔迷離」四個字嚟形容新天域資本就最好不過。<br>新天域內部人士叫記者唔好盡信嗰篇報道，話報道「有問題」，基金規模唔係10億美元。至於淡馬錫和軟庫係咪股東？佢哋梗係唔會直認啦！不過，可以公開嘅，可能亦係投資者最想知道嘅事。佢話佢哋個基金嘅投資方向，並無因為「退市」傳聞而改變，消費、技術含量高嘅製造業、新能源、醫藥行業一直以嚟就係新天域投資嘅「四大重點行業」（表），呢次都唔例外。佢仲透露目前有一系列國外投行傾緊合作喎。</p><p>投資金隅勁賺逾倍</p><p>講完投資，華華始終對溫雲松有興趣，八卦十足嘅華華，一於上網搵資料，發覺原本做溫總之子，原來唔係好似普通人想像咁可以呼風喚雨。<br>中外傳媒都報道過，溫雲松喺西北大學讀完MBA，想去大摩工作，點知因為身份敏感而被拒門外。佢惟有走去創業，最初做電訊器材老闆，後嚟賣咗。05年溫雲松同幾個喺美國一齊讀書嘅死黨，開咗新天域資本，直到07年第一個基金先開始營運。不過，溫雲松投資眼光都算幾準，當初投資嘅幾個私企，好似金隅（2009）、金風、英利太陽能，最後都做咗行業嘅龍頭，其中，投資喺金隅嘅回報率仲高達116%㖭！</p><p>新天域四大重點行業</p><p>消費：新世紀百貨，梅花集團<br>製造：北京金隅，中聯重科<br>新能源：英利太陽能，金風科技<br>生物醫藥：中國幹細胞，延申生物<br><br>李華華<br>mailto:LiWaWa@AppleDaily.com</p></body></html>