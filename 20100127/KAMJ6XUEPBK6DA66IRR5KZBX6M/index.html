<html><header><meta charset="utf-8"><title>魚缸暴炒族：重慶機電中線看好 - 方星俠</title></header><body><h1>魚缸暴炒族：重慶機電中線看好 - 方星俠</h1><p>內地近期針對股、樓之不利消息紛至沓來，引發股海一面倒大瀉，港股已跌近2萬點邊緣，基金洗倉姿態明顯，好似濰柴動力（2338）曾發過盈喜，但基金要沽貨唔使講理由，股價由70元樓上一路跌落嚟，昨續跌4.6%，收報55.20元，成個技術形態壞晒，未知50元水平能否守得住？<br>大跌市中，散戶炒股忌急戒燥，家陣中港經濟無轉壞迹象，雖然呢一浪調整跌穿2萬點機會好大，但2萬點樓下就隨時會見底，散戶不應在最壞時刻賤沽手上股票，反而要在市場信心最弱之際低吸優質股。<br>重慶機電（2722）本月初突破2元後，一路升至月中高位2.27元，其後跟隨大市調整，昨跌近8%，收報1.85元，輕微跌穿50日線1.87元，如果守得穩，不妨趁低收集。<br>重機手頭現金豐厚，業績交到功課，去年首8個月定單已達51億元人民幣，此外，又具注資概念，只要大市回穩，重機可強力反彈，中線目標睇2.50元。<br>方星俠</p></body></html>