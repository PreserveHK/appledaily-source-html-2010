<html><header><meta charset="utf-8"><title>賓架教路 - 左丁山</title></header><body><h1>賓架教路 - 左丁山</h1><p>賓架W每年一度捐款，請名師回大學指導學生如何做演述（presentation），賓架W從多年工作經驗得知，投資銀行要爭取一單大刁，並非容易，常與行家碰頭，各自施展渾身解數，在客戶面前演述一個刁（deal）嘅結構及經濟效益，因各銀行嘅主張，講到尾，大同小異，收取費用相差不遠，故此做演述時，講錯幾句嘢或者詞不達意嘅話，往往就敗陣而回，即使自己嘅構思明明好過競爭對手，因為演述得論論盡盡，就會被對手乘虛而入，再者，即使明知贏梗，都想慳番一啲時間，務求一擊即中，唔想要去到第三輪演述先至贏到客戶mandate。<br>中環有外籍名師，訓練向客戶演述技巧（presentationskills），閒閒哋收十萬八萬一日。賓架W自掏腰包，請其中一位訓練大學生一日，名師話為了教育一班九十後，願意畀折扣，呢個就係佢嘅商業秘密，唔寫得。<br>好嘞，工作坊完畢之後，賓架W例牌在沙田馬會請六十幾位學生吃晚餐自助餐，今年在四樓旺灣樓，全層用晒，地方闊落之至。與幾位在工作坊表現出色而得獎嘅學生同席，八卦地、慣性地問佢哋來自邊間中學，賓架W與左丁山都好似好少聽聞過，皆來自屯門、元朗、藍田、一位來自河南等地區學校，聽佢哋講英文，好過左丁山係新鮮人之時，佢哋問我哋對八十後嘅看法，於是展開世代交流。<br>大學生學演述技巧，當然唔係要做路演，但對佢哋去見工，應有幫助。賓架W仲肯捱義氣，兩個禮拜後返回母校應商學院院長之邀，講「投資銀行見工應注意事項」，佢自己係頭號iBanker，現身說法，應該有料到噃。賓架W話：「現在好多人當iBanker係奸人堅，估唔到有好多學生會出席講座。」一位得獎女孩子主修繙譯，佢話以前夢想做iBanker後來覺得人生不必為了金錢而朝七朝二，故此為了個人興趣，選咗繙譯系，至於將來想做乜，一於唔諗住，九十後嘅學生，思維清晰，可喜也！</p></body></html>