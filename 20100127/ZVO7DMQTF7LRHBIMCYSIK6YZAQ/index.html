<html><header><meta charset="utf-8"><title>另類恐怖片　Wow!啪藥殺人</title></header><body><h1>另類恐怖片　Wow!啪藥殺人</h1><p>《BioShock》以詭異嘅背景、古怪人設加超靚嘅畫面，令人好似睇緊恐怖片咁，好評如潮。新一集《BioShock2》即將推出，今次玩家自己做咗BigDaddy，除咗LittleSister<br>外，仲有BigSister加入做敵人，一家人明爭暗鬥，呢兩姊妹一定係唔聽Daddy話嘅小朋友！<br><br>文：阿洛</p><p>三父女海底困獸鬥
</p><p>上代故事已經好有深度，玩家因空難發現海底城市Rapture；其城中人極鍾意啪一種Plasmid藥物，副作用是身上會出現各種超能力及癲癲哋，厲害者更會變成怪物周圍殺人。由於係咁，就有BigDaddy同LittleSister出現對抗佢哋！今集背景係第一集8年後，一開始主角就化身為BigDaddy返到海底世界，發現有人要綁架LittleSister，而新對手就係BigSister。
</p><p>用場景玩互動殺人
</p><p>睇過畫面，今次更多電流、爆炸及水面效果，依然勁靚。BigDaddy除咗可以同LittleSister互動外，今次仲追加背景同敵人嘅互動，例如可以打到啲怪物黐埋牆或者跌落水淹死，無形中會變化出更多殺怪嘅方法。<br>殺得性起！玩家仲可以啪番兩粒Plasmid，以「超能力」加乘「必殺技」，絕對係殘忍、變態之極致！
</p><p>網上戰恐怖搶人仔
</p><p>今集注目點，可以話係Fans最想加入嘅網上對戰，除咗基本嘅生死大亂鬥外，仲有一個CapturetheSister模式（亦即搶旗仔），但呢支旗仔會變成LittleSister，大家要鬥快捉住呢個小朋友，諗起都打冷震。此外喺網戰時，玩家仲可以使用番單機模式時取得嘅武器同超能力，再利用環境殺人；即是例如見到有敵人企喺水面，如果玩家有放電能力，就可以電到佢唔識郁，而喺油上面放火的話，唔使多講，梗係要霸定位BBQ啦！
</p><p>BioShock2</p><p>遊戲主機：PS3/XBox360/PC<br>遊戲類型：射擊<br>製作廠商：2KMarin<br>遊戲人數：多人<br>推出日期：2月9日</p></body></html>