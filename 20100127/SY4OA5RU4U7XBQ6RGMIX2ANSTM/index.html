<html><header><meta charset="utf-8"><title>夠Car事：北海道自駕遊秘笈　必驗四寶</title></header><body><h1>夠Car事：北海道自駕遊秘笈　必驗四寶</h1><p>農曆新年長假就到，又係外地自駕遊旺季，首選熱點當然係北海道。地大車少、路面情況簡單易控，係吸引因素，不過對於較少面對落雪天揸車嘅香港人，都算係挑戰。今日<br>就醒你租車自駕遊秘笈，首先：取車時驗四寶！只要熟讀秘笈，包你有個開心新年旅程。<br><br>記者：許維雅<br>攝影：部份相片由東瀛遊提供</p><p>上網即搞掂</p><p>怕言語不通向來係去日本旅遊一大問題，所以大部份港人到北海道自駕遊都選擇預先租車，減低溝通不足嘅誤會。況且抵達當地租車同預先租車價錢相同，而不少日本公司都提供海外租車服務，如OTS及Toyotarentacar等都係熱門之選。租車步驟亦十分方便，先選日期、取車地點及所需車款，再輸入個人資料便可。以租一架五座日牌細車一天計，連保險收費約6,000至7,000日圓（約港幣550）。另外透過本地旅行社租車亦可，各方面亦更有保障。經營日本旅遊多年嘅東瀛遊亦提供九州及北海道等地租車服務，同樣以租一架五座日牌細車一天計，收費$660起。雖然價錢略高，但保障更全面，因為保險包括範圍更廣、保額更大，汽車損毀等問題不設上限墊底費，令揸車玩得更放心。</p><p>雪地配備不可缺
</p><p>冬天自駕遊北海道最大嘅問題，係香港人雪地揸車經驗淺，容易產生意外，東瀛遊執行董事禤先生就提醒大家取車時要驗四寶。首先檢查有否換上雪胎，雪胎坑紋更深有防跣作用。再睇水撥是否銻片狀雪撥。車廂內則要準備雪鏟及刷，最後車頭玻璃噴水要換上落雪用噴劑防止即時凝結，噴劑喺一般租車店有售。有齊呢四寶，雪地開車更安全。唔講唔知，原來喺日本，飲酒揸車唔止罰司機，連乘客都要罰埋！最後係醒目搵路法：必備旅遊書輸入電話號碼用以GPS導航尋找目的地最快捷。</p><p>租車小貼士</p><p>1.	必須備有國際駕駛執照，更必須要一年牌以上。<br><br>2.	編排行程時先了解各站取車地點，機場當然最方便。<br><br>3.	日本租車公司備吸煙及禁煙車輛，吸煙人士要事前表明。<br><br>4.	加小孩座椅須於預約時提出，到埗才要求可能要另收費。<br><br>5.	雖然一行四人可以租五座細車，但記住預位放行李。</p><p>雪地駕車小貼士
</p><p>1.	氣溫低引擎Warmup需時，宜撻車五分鐘後才開車。<br><br>2.	出發前先找空曠地方測試煞車距離，雪地煞車需要多三倍。<br><br>3.	停車過夜得將雪撥拉起，否則會黏實車頭玻璃。<br><br>4.	積雪會將路肩遮掩，路旁高處會有紅白箭嘴標示。<br><br>5.	有意外或緊急情況，應立即打110報警求助。</p><p>熱門租車點</p><p>東瀛遊<br>東瀛遊網上租車服務只提供豐田汽車，保險不設損毀保障上限。<br> http://www.egltours.com/fit/transport.do <br><br>OTS<br>收費較平，亦有中文繁體字繙譯，可於網上直接預約，可惜取車據點較少。 http://www.otsrentacar.net/ <br><br>Toyotarentacar<br>網上租車只限日文版面，但提供免費熱線電話，有懂英語嘅接線生，請放心。 http://rent.toyota.co.jp/en/index.html </p></body></html>