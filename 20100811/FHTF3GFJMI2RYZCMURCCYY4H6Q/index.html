<html><header><meta charset="utf-8"><title>放榜翌日增持　價位唔夠陸掌櫃筍霍大班挺和黃掃入「一球」 - 李華華</title></header><body><h1>放榜翌日增持　價位唔夠陸掌櫃筍<br>霍大班挺和黃掃入「一球」 - 李華華</h1><p>做得上市公司高層，幾時都應該兩脇插刀力撐公司，口講都未夠好，最實際係自己扲荷包增持，之不過，增持都要揀啱時機，搵個靚價位！<br>話說和黃（013）上星期四派中期成績表，3G業務否極泰來，出年仲可能自負盈虧，超人主席講明前景都秀麗，第二日和黃股價即刻升咗近一成。</p><p>只得開市見過吓54蚊</p><p>根據聯交所資料顯示，嗰朝早，超人兩隻頭馬──大班霍建寧同埋掌櫃陸法蘭，原來都有出錢撐老細，老霍豪掟5675萬（大概係佢年薪一半喇）買咗100萬股，而老陸就用咗810萬買咗15萬股。<br>再睇睇兩位嘅入貨價，一向精明嘅老霍，平均入市價係56.751元，但係原來老陸先至係真正嘅「精明眼」，平均價只係54蚊，而嗰日和黃除咗喺開市嗰陣見過吓54蚊，之後就一直有升無跌，絕對係超抵價……唔係話老霍俾唔起錢，之但係執輸行頭慘過敗家，嗰朝佢到底做乜咁遲出手？唔知醒？抑或部iPhone「hang機」，落唔到盤呢？<br><br>李華華<br>mailto:LiWaWa@AppleDaily.com</p></body></html>