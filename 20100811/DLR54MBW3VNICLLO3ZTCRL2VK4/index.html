<html><header><meta charset="utf-8"><title>波子爺爺招搖過橋　爽快跑</title></header><body><h1>波子爺爺招搖過橋　爽快跑</h1><p>舊車不一定是錢七，好似保時捷的老祖Porsche356雖年事已高，其古典銀身紅櫳小跑，令人忍不住多望兩眼。夜遊出巡玩低調，魅力依然不減，其收視率之高更勝那些過百萬的現代辣跑呢！<br><br>記者：許維雅<br>攝影：陳盛臣<br>Model：Miki@Puremodels</p><p>美得尷尬</p><p>儘管晚間街道燈光昏暗，將356駛經鬧市，被途人望到尷尬，只怪開篷車的招搖、低沉而響亮的引擎聲、充滿古典美的造型，都令途人目不轉睛。雖然呢部356已年屆39歲，馬力只得95匹，但車主大讚其操控仍然舒服輕鬆，暢遊昂船洲大橋時顯示出小辣跑的爽快表現，吹到頭髮亂了都要保持儀態，不愧為以後置引擎享盛名的波子老祖。</p><p>件件古董　二手價不菲</p><p>車齡越大的二手車越唔值錢？咁又未必喎！好多時是睇車款同罕有程度，好似這部波子第一代跑車Porsche356當然另作別論，因為想買都唔係咁易搵到。一看見它扁扁長長的古典流線型車身，號召力已經滿分，再加上呢部由1948年生產至1965年停產的356車款，更是波子跑車的開山始祖，經典車系911的前身，車迷見到必定流晒口水啦！<br>雖然呢部只是當年德國改裝公司所生產的復刻版，但車齡一樣唔輕，1971年已經出廠，車身內外配備的年紀都分分鐘大過你同我，件件都是買少見少的古董，加上操控性能及保養程度又良好，所以二手價仍然接近40萬元，的確係越老越嬌的二手車例子。波子356於當年亦曾經推出過不少型號，今次所見這部屬50年代紅極一時的開篷版Speedster，磨砂銀色車身加紅色真皮內櫳，那份經典魅力的確紅爆燈。吸引力如此強勁，記者也收到風，可能會正式宣佈將356再次復刻。</p><p>跑進最愛舊設計</p><p>有幸跟這部波子356夜遊，我急不及待跳進車廂，誓死坐那張舊式紅皮桶椅霸佔一席位，雖然後座有張窄長椅，但到港出牌後只限兩座，想湊熱鬧的隨團朋友要無奈落車。再看見那支如鐵筆的手迫力桿、有耳圈入後波的波棍、迷你方形倒後鏡及充滿懷舊味道的中控台，頓時覺得自己走到50年代。</p><p>Porsche356Speedster規格</p><p>引擎：1,641cc直四<br>馬力：約95hp<br>傳動：四前速手波　後驅<br>二手價：約$380,000（連運費及出牌）<br>查詢：23641666（MiniPit）</p></body></html>