<html><header><meta charset="utf-8"><title>全球首部單反DV　好砌！</title></header><body><h1>全球首部單反DV　好砌！</h1><p>史泰龍打到嚟喇！講緊係最新SONYHandycamNEX-VG10E，外形十足Rambo支超猛火力榴彈炮！睇真啲，機身仲可以拆件，換上單反相機鏡頭，立即就可以衝鋒陷陣，想影遠、影近，再玩埋淺景深等效果，換番支靚炮，掂晒！<br><br>記者：陳國輝<br>攝影：王文忠<br>Model：Alia@PureModels</p><p>另購A-mount換鏡頭</p><p>近期如松下「女朋友」系列、OlympusE-PL1等，已Hit起一股換鏡熱！既然迷你機仔都玩得，鬥到火紅火綠，點解DV要隔岸觀火？SONY終於忍唔住，出咗全球首部可換鏡頭單鏡DV機NEX-VG10E（1920×1080i/AVCHD）；你一定會問，又係NEX系列？係咪可以支援番全部NEX鏡頭先？答啱一半！據官方所講，除本身包支E-mount18-200mmF3.5-6.3OSS變焦鏡頭之外，仲對應SEL16F28定焦鏡，以及提供18-55mm焦距嘅SEL1855。<br>但要留意，唔係一插落去即用，你要另購A-mountLA-EA1作轉換，根據官方提供售價資料，條數係咁計：兩支鏡頭售價為$2,290，而A-mount售$1,390，如果要玩齊咁多瓣，全套盛惠$19,660！無錯的確係好金，但跟機鏡頭本身唔差，提供11倍變焦兼有光學防震，如果筆直唔夠，查實Kit鏡已經夠玩。</p><p>自動追焦　扭擰唔順暢</p><p>玩開單反，對NEX-VG10E操作一定唔會陌生，㩒掣、擰開、拆出嚟，感覺同單反一樣；問題係當正式拍攝嗰陣，ZoomIn或ZoonOut就要靠自己雙手去擰，同電子式變焦系統相比，無疑用手扭係反應快啲，但扭得順唔順暢？就好講手勢。<br>實試慢Zoom時發現好易出現微窒情況；但係對焦方面有樣好，NEX-VG10E提供自動或手動對焦任揀，而且拍攝期間仲不斷追焦，無咁易走焦，相比支援HD拍片嘅單反相機，贏晒！</p><p>長炮實試</p><p>部件Snap！</p><p>Profile</p><p>感測器：APS-CExmorAPSHD<br>像素：1,460萬<br>光圈：F3.5-6.3<br>對焦：手動/自動<br>插卡：SD/MS<br>屏幕：3"XtraFineLCD<br>電池：330分鐘連續拍攝<br>重量：1.3kg（連鏡）<br>體積：294×132×97mm（連鏡）<br>查詢：SONY（23452966）<br><br>SONYNEX-VG10E<br>$15,980<br>（E-mount18-200mmF3.5-6.3OSS變焦鏡頭）<br>推出日期：9月中</p></body></html>