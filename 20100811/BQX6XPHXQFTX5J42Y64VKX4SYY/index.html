<html><header><meta charset="utf-8"><title>中環在線：自由身評迷債　沈聯濤講嘢夠放 - 李華華</title></header><body><h1>中環在線：自由身評迷債　沈聯濤講嘢夠放 - 李華華</h1><p>證監會前主席沈聯濤（圖）退任之後，已經好少喺香港公開場合露面嘞，噚日佢以中國銀監會首席顧問嘅身份，出席研討會做演講嘉賓；闊別多年，華華見佢多咗一頭白髮，沈老近況如何呢？<br>沈老話，近呢5年，除咗做銀監會首席顧問之外，仲喺清華大學經濟管理學院做兼職教授。佢話能夠擔任銀監會嘅顧問工作，好有使命感，可以做到好多嘢，尤其係中國呢幾年銀行業有好大發展；佢話好榮幸可以喺呢個大改革時代參與其中喎。<br>做開監管工作嘅沈老，對於雷曼迷債產品自然好有意見，佢話CDO呢啲產品又唔透明、槓桿又高、產品質素又差。銀行可以繼續推出創新產品，但除咗買者自負之外，賣者亦有責，產品要回到基本點，一定要對客戶有利兼有用；銀行界亦要為呢啲創新產品，向員工提供培訓同埋搞吓投資者教育。<br>沈老離開證監會回復自由身，講嘢零舍放啲嘅！<br>李華華</p></body></html>