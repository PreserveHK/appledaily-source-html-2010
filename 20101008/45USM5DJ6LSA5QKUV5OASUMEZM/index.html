<html><header><meta charset="utf-8"><title>中環在線：繆美詩做完新娘做老闆 - 李華華</title></header><body><h1>中環在線：繆美詩做完新娘做老闆 - 李華華</h1><p>亞洲電視前新聞主播繆美詩自從去年底辭去領匯（823）企業傳訊主管職位後，沉靜一排，原因佢不知幾忙，今年5月新婚，7月就開咗間公關公司，35歲就自己做埋老闆娘，脫離打工仔行列，真係令人羨慕。<br>繆美詩間公司名為銘善顧問，佢同華華講，公司多數做同公共事務有關嘅生意，客戶包括小巴商會、速遞商會同埋藥廠等等，財經方面嘅客戶就唔係咁多。<br>不過，佢最近就幫上海財經大學同埋香港金融管理學院喺香港搞咗個「匡時財經論壇」，以促進港澳台與內地的金融財經才俊交流。<br>呢個論壇將會喺今個星期六（10月9日）舉行啟動禮，仲會有啲「花臣」嘢，就係搵咗財經專欄作家曹仁超，同埋憑一句「跳出香港」成名嘅前「天氣女郎」黃婉曼講吓理財之道，兼且作交流對話，作為呢個論壇嘅前奏。呢個部份令華華聯想到，之前科技大學請咗周秀娜出席一個學術講座，唔知今次呢個論壇會唔會因為咁而座無虛席呢。<br>李華華</p></body></html>