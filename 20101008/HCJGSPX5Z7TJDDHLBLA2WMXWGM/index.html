<html><header><meta charset="utf-8"><title>破色戒　內地客組團來港睇3D肉蒲團</title></header><body><h1>破色戒　內地客組團來港<br>睇3D肉蒲團</h1><p>由港產Fcup乳神雷凱欣、日本AV性女原紗央莉等合演的全球首部3D情慾片《3D肉蒲團之極樂寶鑑》，未上畫已先聲奪人。該片暫定明年5.1勞動節在港上畫，但因涉性愛場面而無緣在內地上映，然而越禁越誘惑，內地逾1,600萬人次爭相上網睇片花，電影公司更出奇招，落實與旅行社合作組睇肉團，招攬自由行旅客來港睇戲破禁令。</p><p>全球首部3D情慾電影《3D肉蒲團之極樂寶鑑》現正拍攝得如火如荼，主角葉山豪、雷凱欣、日本AV女優原紗央莉及周防雪子等經過連場性戰後，已瞓身為電影埋尾。日前該片海報曝光，葉山豪以一王四后打正旗號「2011埋身慾搏」，雖然電影話題性十足，但基於題材及尺度問題，暫定明年5月1日勞動節黃金檔在港上映的《3D肉》片，將成為內地禁片。</p><p>網上招攬睇肉團</p><p>華語情慾片近年買少見少，對不少睇肉觀眾而言，《3D肉》片是久旱逢甘露，尤其因內地禁播三級色情電影，令內地觀眾越冇得睇越想睇，舉例單是內地激動網上載的一條「3D肉蒲團視頻雜錦」，片中主要是雷凱欣的訪問片段及拍攝花絮，但至昨日播放次數竟超過1,600萬人次，實在非常誇張，所以炮製該片的一元製作公司為破內地禁片令，將會在直通車和中港旅巴的車廂刊登宣傳海報，以及組旅行團招攬自由行旅客來港睇戲。<br>該片監製蕭定一昨承認目前已跟六至八間旅行社商討合作事宜，他在電話中說：「好驚奇，啲旅行社團體話會包團嚟香港睇戲，仲問有冇折頭，同埋傾緊會唔會有演員現身，我哋都安排緊，但因為導遊阿珍嘅事好多禁忌，有好多嘢要商議。首映嗰日就一定會有內地觀眾組隊捧場，我哋已經喺網上招募緊。」</p><p>父子兵轉攻歐美</p><p>《玉蒲團》系列是港產三級片的經典作品，蕭若元在91年監製、由波霸葉子楣、吳啟華、徐錦江及日本女星村上麗奈合演的《玉蒲團之偷情寶鑑》，當年票房勁收1,800萬，是全港最賣座的三級華語片，口碑遠達歐美市場。<br>今次蕭若元和蕭定一父子聯手製作的《極樂寶鑑》繼續矚目，現已成功售出台灣、韓國及星馬的海外版權，蕭氏父子為進攻歐美市場，下月會率雷凱欣和葉山豪到美國出席洛杉磯美國電影學院節的記者會，並於會上播放5分鐘的片段。<br>快將27歲的36F乳神雷凱欣在片中盡地一煲三點盡露，Ecup性女原紗央莉及周防雪子與葉山豪玩盡性愛體姿，都是電影賣點，奈何與內地市場無緣。<br>蕭定一認為內地的電影評審制度太多掣肘，影響創作工業，即使另製乾淨版的《3D肉》片供內地上畫也無補於事，他說：「好似《色，戒》咁，喺內地上完之後，湯唯都雪咗幾年。唔好累啲演員，幾年冇得搵食o架，所以今次我係完全放棄內地市場，反正創作太唔自由，情慾片唔得、鬼片又唔得，太多題材唔得，但人越係抑壓反彈越大，越係想睇，其實應該要反思，中國電影係咪有需要分級制。」採訪：林妃</p><p>特稿：電檢剪斷男女情慾</p><p>國家開放改革，電影業發展蓬勃，不過內地的電檢尺度依然非常保守，情慾片幾乎完全被禁制。然而回想昔日，莫說情慾場面，就連蜻蜓點水式的接吻戲，統統被視為禁忌，一律難逃被刪命運。自49年中共建政以來，所有接吻戲都被剪掉，男女之間的情感，光靠眼神和隱喻去表達。直至80年，張瑜在電影《廬山戀》中，輕輕一吻男主角郭凱敏的臉頰，這僅一秒的「世紀之吻」，便已造成極大震撼。</p><p>禁絕性愛場面</p><p>中國電檢隨着改革已逐步放寬，但底線依然是不得有裸露戲份。李安的《色，戒》07年在內地上映，當中湯唯與梁朝偉的性愛場面全被刪剪，後來未刪剪版本在網上流傳，內地網民依然看到性愛場面，結果內地電檢尺度再一次收緊。由范冰冰和梁家輝主演的《蘋果》也有性愛鏡頭，08年在內地上映時突遭禁映。至於內地導演婁燁，06年因拍攝內容涉及六四兼不乏性愛場面的電影《頤和園》，慘被內地封殺，不得拍片五年之久。撰文：李全</p><p>話你知：3D慾火燒埋身</p><p>荷李活大導演占士金馬倫（JamesCameron）一套《阿凡達》（Avatar），掀起全球3D熱潮，就連色情電影都以3D作招徠，務求營造出震撼的視覺效果。除《3D肉蒲團》，外國成人雜誌《好色客》（Hustler）早前抽乾《阿凡達》水，拍攝一齣打正3D旗號的AV片《ThisAin'tAvatarXXX》（右圖），主角同樣是藍皮膚、長耳仔的Na'vi族人，唯一分別是主角並非保衞家園，而是以交配為大任的好色一族。另一方面，意大利色情片大師TintoBrass，早前已宣佈會將79年講述羅馬暴政的色情經典電影《卡里古拉》（Caligula、左圖）重拍成3D版。實行以3D慾浪冲擊觀眾感官。</p></body></html>