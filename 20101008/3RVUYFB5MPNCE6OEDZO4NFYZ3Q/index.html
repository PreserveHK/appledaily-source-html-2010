<html><header><meta charset="utf-8"><title>中環在線：許照中北上晤私募芬佬 - 李華華</title></header><body><h1>中環在線：許照中北上晤私募芬佬 - 李華華</h1><p>A股今日假後重開，個市點睇，華華打電話同內地啲基金朋友聊一聊，問吓十．一假後個市點行，最重要係有人貼啲心水A股，等香港散戶可以炒吓影子股。華華一位喺長城基金做嘢嘅朋友話，消費股依然係佢哋共同嘅目標，「衣食」股都係唔錯嘅。<br>正所謂民以食為天，食品股吃香絕對唔出奇。不過，朋友話雖然內地家陣一年唔止將最低工資上調一次，一般打工一族就算一年加幾次薪，但其實都唔係有好多錢，一樣係買唔到車呀樓呀咁，打工仔日日做到無停手，自然辛苦搵嚟就志在食，例如牛奶咁啦。即係話，康師傅（322）、統一企業（220）同埋蒙牛（2319）呢啲股份都可以留意吓，朋友聽到華華咁講，馬上話搵到目標都要先做功課，單靠感覺多多都唔夠輸。<br>同內地朋友閒談完畢，華華又問老友許照中（港交所獨立非執行董事）點睇，許照中未聽完條問題，就話佢前晚上咗深圳，同一位內地PE（私募基金）基金經理食飯，呢餐飯令佢更加了解內地基金經理係有幾醒，佢吔投資港股真係做足功課，絕對唔係亂嚟，可惜，許照中最終唔肯講例子，無實戰紀錄參考。<br>李華華</p></body></html>