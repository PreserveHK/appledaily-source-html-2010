<html><header><meta charset="utf-8"><title>3D溝7.1藍光　金屬狂牛</title></header><body><h1>3D溝7.1藍光　金屬狂牛</h1><p>你鍾意將間屋佈置到鮮艷奪目，抑或喜歡樸實平凡？家陣玩7.1影院組合嘅發燒友，心情同揀傢俬真係無乜分別。繼iPod喇叭帶起呢股旋風，Samsung亦推出首部3D加7.1聲道HT-C9950W，重低音勁之餘，外觀更採用鈦金屬設計，想夠型夠Rock，不妨考慮呢隻狂牛！<br><br>記者：陳國輝<br>攝影：陳盛臣
</p><p>無縫髮絲感覺冰冷</p><p>未聽其聲，先見其形，已覺得佢好吸引。梗係啦！全套共7隻喇叭、超低頻再加埋Blu-rayPlayer，均採用鈦金屬髮絲銀色、無縫設計以及冰冷嘅質感，整體只能夠用Cool去形容，至於有老行尊認為係咪用木箱製成嘅喇叭會更加靚聲，以揀「家具」角度出發，應該唔會特別考究。<br>最值得欣賞，必然係主機部份。落地長腳承托住好簡約嘅銀色機身，遠睇可能有啲似MicStand；但只要實主機中間個圓形Panel，你或會感到驚訝，皆因其LED芒採用輕觸式設計，至於圓形Panel本身亦係一個按鈕，調校大細聲時，左擰右擰就可以控制；而更爆嘅係，當你按下ON/OFF掣之後，成個圓形Panel會自動升高或下降，極之機械化，用呢套組合去襯托Cyber室內裝修，肯定啱Feel！</p><p>無線後置煲《葉問》</p><p>除咗支援最新嘅3D藍光碟，亦配備7.1環迴立體聲，睇槍戰、爆炸等場面，表現醒神。據講，因為C9950W內置DolbyProLogicIIz技術關係，佢同一般模擬7.1效果嘅組合相比，能夠把聲音嘅垂直層次感，更豐富地演繹出來。筆者睇咗兩段試片，其中戰機追逐場面就最能夠體驗音色嘅方向性；再睇埋《葉問》，反而值得留意，就係低音表現非常震撼，諗住用嚟炸屋嘅話，相當合適。</p><p>機身即Check</p><p>現場試播</p><p>擺明車馬打鬥場面全部用數碼混音效果，但音色仍近乎真實，尤其甄子丹同洪金寶繞圓枱邊走邊打嗰陣，聲音位置感強，低頻厚實有力。</p><p>Profile</p><p>總輸出：1400W<br>播放格式：3D、Blu-ray、DVD、CD、DIVX、MP3、WMA<br>音效處理：DolbyProLogicII/x/z、DolbyTrueHD、DTS-HD<br>端子：HDMIv1.4、USB、Optical<br>其他功能：FM、WLAN、Internet@TV、AllShare<br>Samsung（36984698）</p></body></html>