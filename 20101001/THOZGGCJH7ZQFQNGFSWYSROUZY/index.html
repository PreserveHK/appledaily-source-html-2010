<html><header><meta charset="utf-8"><title>Android換底　G.E.M.愛漸變紅</title></header><body><h1>Android換底　G.E.M.愛漸變紅</h1><p>蘋果iPhone炒極都有，相反Android手機越出越平！講緊係SonyEricssonXperiaX8，佢係VodafoneV845同IDEOS之後，同為兩千蚊有找嘅AndroidPhone。外形圓滑輕巧，更搵嚟巨肺小歌后G.E.M.試玩，但唔講音色，只見X8可「換底」，即話最愛漸變紅！<br><br>記者：陳國輝<br>攝影：譚盈傑</p><p>三色底殼　捽芒轉Shortcut</p><p>以量計，明顯Android陣營又贏一仗！唔同嘅係，HTCDesire玩1GHzCPU超流暢操作，而三星GalaxyS就配咗個AMOLED巨芒，至於X8則以靚樣登場！僅重104g，或許已屬Android極限，但最特別並非身形及滑溜質感，而係其換殼設計，X8送齊純白、漸變紅及漸變藍三隻底殼顏色，智能手機搞到咁Young，可謂少見，而當阿G.E.M.拎上手玩，即揀漸變紅機殼，佢話易襯衫喎！<br>另外，X8保留上一代嘅獨有快捷鍵設計，亦即係將常用功能置於屏幕四隻角，用手指篤一下就用得，加埋Icon可捽嚟捽去隨意轉換，試玩一陣已經覺得爽快！</p><p>柏豪：單撈Apps幫手作曲</p><p>你又可能覺得，既然係入門AndroidPhone，速度快極有限啦！老實講，佢用緊600MHz處理器，呢副「偈」其實唔多夠使，再者，X8僅內置Android1.6系統，版本又過時，咁係咪好Out先？但大家不妨試諗，正因為舊系統無咁大食，搭上速度普通嘅CPU，估唔到用落又幾夾，操作好流暢。筆者試過上網、睇片、睇新聞，發覺佢比行新系統嘅VodafoneV845，竟然順暢得多。<br>除咗阿G.E.M.，當日仲搵嚟周柏豪試玩X8。佢大讚，平時最喜歡上AndroidMarket單撈Apps，不過唔係打機，而係有關音樂同埋相機嘅Apps，前者可協助佢作曲，而後者可於Snapshot時發揮更多創意。</p><p>BodySnap
</p><p>Profile
</p><p>系統：Android1.6<br>制式：WCDMA/GSM<br>體積：99×54×15mm<br>重量：104g<br>屏幕：3"TFT輕觸芒<br>通話時間：340分鐘<br>備用時間：476小時<br>主要功能：支援AndroidMarket、320萬像素相機、3.5mm耳筒位、支援microSD記憶卡、Wi-Fi<br>顏色：白、漸變紅、漸變藍<br><br>SonyEricsson（82038863）</p></body></html>