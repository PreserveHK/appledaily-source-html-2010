<html><header><meta charset="utf-8"><title>彈彈蝦丸　Hotcha吐珠</title></header><body><h1>彈彈蝦丸　Hotcha吐珠</h1><p>是日國慶休假，難得Hotcha三個女仔圍埋唔係Shopping、唱K，而係玩煮飯仔，跟師傅學撻蝦丸，估唔到佢哋又撻得有紋有路，仲以「超級遊戲打保齡」測試牛丸、魚蛋彈力，結果……<br><br>記者︰黃家欣<br>攝影︰梁細權<br>場地提供︰icook.hk<br>示範︰MaxWu@iCook廚具達人</p><p>Round1<br>大隻Regen撻散蝦丸</p><p>Hotcha三位美少女自言平時經常下廚，所以今日請來iCook廚具達人Max教三人做蝦丸，觀察證實所言非虛，除用心抄筆記，又不停發問，所有要點亦一一記下。<br>做蝦丸先要將蝦仁壓碎挑腸，Winkie自告奮勇，手勢果然唔錯，挑得有紋有路。輪到Regen負責將調好味的蝦膠撻到爽彈，「大隻妙」上身的她拳拳有力，幸好師傅及時叫停，原來太大力，蝦膠好易撻散。經過一輪擾攘，最後由師傅收拾殘局，Max的母親是潮州人，其家傳的肉鬆湯底，得到三人激讚，更用iPhone影低食譜，仲話要返屋企跟住做，試一粒Hotcha有份整的蝦丸，真係鮮味彈牙，唔怪得個個食到唔出聲。</p><p>Round2<br>吐珠靠實力</p><p>手撻蝦丸顯示Winkie的廚藝，今Round以「超級遊戲打保齡」，測試老字號通記牛粗丸（$31/半磅）及鴨脷洲波記魚蛋（$15/半磅）的彈力。Regen一馬當先將魚蛋放入口，可惜忍唔住狂笑，爭啲連丸都跌埋，結果當然落坑，補中都只有兩個樽，不過一山還有一山「低」，緊接的Crystal居然兩球全失，反而Winkie係威係勢先取三樽，由於波記的炸魚蛋由鮮魚打成，不加麪粉，爽口又不會死實，「攻擊力」自然不及第二局用的牛粗丸，Regen埋枱一吐即掃低4個樽，勁有氣勢，搞到落後的Winkie不惜執番自己吐過的牛丸誓要挽回氣勢，可惜為時已晚，由於比賽開始不受控制，最後被迫裁定平手，繼續食牛丸！</p><p>通記粉麪（旺角通菜街89號地下）<br><br>波記魚蛋（北角馬寶道2HD號舖）
</p><p>潮式清湯蝦丸</p><p>01hr20min<br>製作難度：★★★☆☆<br>份量：4人<br><br>蝦仁要夠新鮮，做出來的蝦丸才會爽口彈牙，而且鮮味十足，配清澈的豬肉湯底，更能突顯鮮味。</p><p>材料</p><p>蝦仁250克、豬肉碎150克、冬菜2湯匙、翡翠苗100克、唐芹（切碎）2湯匙、馬尾絲粉絲100克<br><br>調味料︰鹽/胡椒粉/魚露/麻油各適量<br><br>蝦丸調味料︰鹽1/4茶匙、胡椒粉適量、生粉/麻油各1茶匙<br><br>肉碎調味料︰生抽1湯匙、糖1/2茶匙、胡椒粉適量、清水少許、生粉2茶匙</p><p>做法</p><p>1.	馬尾絲加清水，浸10分鐘至軟身，瀝乾備用。<br><br>2.	蝦仁洗淨後用廚紙索乾水份，用刀背將蝦仁壓碎，挑蝦腸後加調味料拌勻，用手將蝦膠拿起，撻入碗中，重複十數次，可令蝦丸更彈牙。<br><br>3.	豬肉碎加冬菜及調味料拌勻後，取3湯匙肉碎放滾水煮熟。<br><br>4.	用匙羮逐少將蝦膠放入滾湯中，加入馬尾絲，以中火煮滾後放翡翠苗、唐芹，熄火加鹽、胡椒粉、魚露、麻油調味，即成。</p><p>潮式沙茶炒牛粗丸</p><p>00hr40min<br>製作難度：★★☆☆☆<br>份量：4人<br><br>牛粗丸富肉味，質感爽彈，加沙茶醬炒好惹味，另外亦可用BBQ醬、XO醬炒出自家風味。</p><p>材料</p><p>牛丸250克、紅椒/黃椒/青椒各1/2個、沙茶醬2湯匙、洋葱1/2個、乾葱碎少許</p><p>做法</p><p>1.牛丸洗淨瀝乾，用刀於頂部十字；紅椒、黃椒、青椒、洋葱切絲，備用。<br><br>2.	燒熱鑊下少許油，放入乾葱碎、洋葱、沙茶醬，以中火爆香。<br><br>3.	放入牛丸略炒勻後，灒少許清水加蓋煮至牛丸微微脹大，加入青椒絲、紅椒絲、黃椒絲炒勻，即成。</p><p>香辣魚蛋炒貝殼粉</p><p>01hr00min<br>製作難度：★★☆☆☆<br>份量：4人<br><br>魚蛋質地較鬆但不失爽滑，配貝殼粉感覺新鮮。</p><p>材料</p><p>炸魚蛋250克、唐芹/貝殼粉各100克、魷魚醬2湯匙、鹽1茶匙、芫荽少許</p><p>做法</p><p>1.	燒滾水加鹽，放入貝殼粉煮至爽彈，撈起用清水略過後，瀝乾備用。<br><br>2.	炸魚蛋開邊後，切口向下放平底鑊，加少許油，用中火煎至金黃色，再加魷魚醬炒勻。灑少許清水，放貝殼粉、唐芹炒勻後，最後加上芫荽略炒，即成。</p></body></html>