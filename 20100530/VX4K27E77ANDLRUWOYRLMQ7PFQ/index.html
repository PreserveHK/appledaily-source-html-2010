<html><header><meta charset="utf-8"><title>六四二十一周年專版六四舞台劇《喂！趕住投胎呀？！》向英魂致敬</title></header><body><h1>六四二十一周年專版<br>六四舞台劇《喂！趕住投胎呀？！》向英魂致敬</h1><p>【本報訊】如果孟婆湯可以把前生的苦難傷痛統統抹走，你猜他們是否願意放手？向燦爛的五月陽光、向廣場上的約定、向偷生世上的父母作別？陰府裏，他們繼續永遠的鬥爭，爭取一張正正式式的死亡證；人間世，一群年輕人以戲劇對抗遺忘，跟荒謬、謊言奮戰，舞台劇《喂！趕住投胎呀？！》6月底上演，向21年前走在前頭的、沒名沒姓的靈魂致敬。　記者：張嘉雯</p><p>下次太陽升起之前。<br>「坦克車行得咁慢，點會車死人啫？我唔信我跳落海會俾車車死囉！」<br>「你有乜嘢證明呢件事？啲相都可能係假o架，啲人可能受咗傷之嘛，你點證明佢死呀？」<br>「我見到嘅片都係坦克車避開啲人，扭晒軚，你估坦克車咁易扭軚o架！」<br>「你有冇親眼見過？廣場上面熄晒燈，你唔畀係播音播出嚟o架咩！」<br>「國家點會呃咁多人呀？佢開槍驅散啲人之嘛，維持秩序咋，你邊隻眼見到有人中槍呀？」<br>「如果你愛我哋國家，就唔好再講呢啲嘢。」<br>漆黑中主角站在中央，話語在舞台升起，存在過的，以及已失去的，原來都已經無法證明。<br>「地府裏面，得番好少同伴，點解我唔走？因為我想要一張正正式式嘅死亡證，我張死亡證上面乜都冇寫，邊度死、幾時死、點解死，全部都冇，淨係寫住『特別死亡個案』。」<br>「時間慢慢咁過，過吓過吓就好似乜都冇發生過，我問自己，係唔係應該求其拎住呢張臨時死亡證就走，但我唔想，如果攞唔到，我都唔想返人間。」</p><p>「有需要去延續」</p><p>身兼監製的楊子寧飾演主角陳堅，今年27歲，手機號碼有兩對「64」，中二時第一次看《天安門》。影片放完，平時很惡的男班主任在學生面前流淚。中五，她念歷史科，同時加入劇社，在雜物堆中，找到1989年寫下，一個名為《自由花》的劇本。<br>種子萌芽，去年開花，子寧創作了六四舞台劇《喂！趕住投胎呀？！》，在「戲劇匯演2009」取得最佳劇本、優異演出及優異演員等多個獎項。<br>一年過去，眼看着高鐵撥款、五區公投、政改方案步步退讓，子寧再次號召演員，在六四21周年重演此劇，守好六四這條防線。全劇沒有重現當年的情況，卻用了地府作場景，「社會越嚟越多人講公民參與，戲劇就係我哋嘅參與方式，重現歷史呢樣嘢我哋唔係掌握得最好，因為我哋冇親歷其境，但我哋有需要去延續，因為上一代都會老。」</p><p>部份是90後演員</p><p>是的，部份90後演員六四時尚未出生，沒有真切體會，卻面對來自四方八面、似是而非的描述。<br>劇中三個女鬼，一個堅持不放、一個決定前行、一個心懷怨恨。「陳堅」是「執着鬼」，是不願意投胎的靈魂，「作為一個冇死亡證嘅鬼魂，佢願唔願意放低呢樣嘢去前行呢？呢個除咗係譬喻當年死咗嘅學生，正正係我哋面對現在呢一刻，我哋嘅選擇。」<br>泥土下，是懷着怨恨的鬼，地上的，徒具軀殼偷生，「上年我哋有成員去西藏旅行，遇到一位當年喺上海嘅學生，佢就覺得呢10年嘅人生，當中有10幾年，係俾呢件事摧毀咗，因為佢好痛恨呢個政府，過唔到自己嘅人生，直到有一刻，佢覺得應該要放低。」<br>無論結果是堅持、前行，還是放下，子寧覺得不重要，最重要經過每個人都經理性思考，只有每個人願意說話，歷史終會給先行者發出正式的死亡證。</p><p>64義工演出64分鐘</p><p>「沒有製作」去年因為資金短絀，惟有參加戲劇滙演，換取資助排戲；他們今年同樣缺錢，演員全是義工，演出時分享自己真實的六四回憶。劇團將繼續招募演員，希望最終有64人參與演出，也會把45分鐘的原劇本加長至64分鐘。<br>《喂！趕住投胎呀？！》6月25、26日晚上8時在兆基創意書院多媒劇場上演，票價150元，劇團雖然缺錢，卻提出讓「毋忘歷史者」免費進場，令更多人有機會欣賞。劇團今天在六四遊行及6月4日維園燭光集會當晚在街頭預演。查詢可電96011483或 http://hk.myblog.yahoo.com/lifeagain64 </p></body></html>