<html><header><meta charset="utf-8"><title>全天候EClassCabriolet　四季嘆開篷</title></header><body><h1>全天候EClassCabriolet　四季嘆開篷</h1><p>開篷車逐一上場迎夏日，諗起都令人興奮，當中最多車迷期待之選，必定有Mercedes-BenzEClassCabriolet。上個月先喺北京車展作全亞洲首發，今個月已經火速到港。新車備有的AIRSCARF暖頭頸功能、特強保溫軟篷、全新AIRCAP自動擋風系統等配備，即使冬天開住篷都唔怕凍親，一年四季都可以型住揸。<br><br>記者：許維雅<br>攝影：周旭文<br>Model：Sukmi</p><p>Coupé變開篷加5萬</p><p>可能好多人都覺得平治今年的新車重頭戲一定係超跑SLS，但論車款大眾化，EClassCabriolet一定絕不遜色。自平治推出全新EClass之後，外形及配備各方面的提升都成功刺激平治舊年銷量，成為眾Class之冠，取代CLK開篷的E仔開篷輕易成為今年的焦點。代理於前日喺數碼港舉行大型發佈會，正式宣佈引入5款不同型號的開篷系列，包括E200CGI、E250CGI、E350、E500及E500AMG，入門價由$599,000起。記者計過數，各車款由Coupé變開篷都係加5萬元，架架一樣好均真。車價以Coupé版作比較，全因E仔開篷係外形以至內櫳的設計，大致上都跟雙門版ECoupé一樣。以經典織布軟篷頂上陣，唔少車迷的確有點失望，不過棄硬頂開篷，一來可能為迎合取替CLK的方向，二來覺得硬頂只會跟ECoupé分別不大，令開篷車失真。總厚度達23.5毫米的軟篷，採用特效吸音軟質，不單止隔音出色保持E仔一貫的車廂寧靜，仲有更強的保暖效果。</p><p>AIRCAP冬天暖住開篷</p><p>開篷車一向有一種難以取替的魅力，開篷後的休閒美態特別有型搶眼，不過唔少車主都憂慮冬天時無用武之地，好凍嘛。鼓勵冬天一樣可以揸開篷的全新E仔，當然唔止一個保暖軟篷咁兒嬉，前座配置04年研發的AIRSCARF頭頸暖風系統，E仔所附系統更係全新改良版本，出風口增至上下36度的範圍調節，咩身形都啱位。另外，全球首創的AIRCAP自動擋風系統更可以凝聚暖流於車廂，輕輕一按前座中間按鈕，擋風玻璃頂部便會升起一塊6厘米的導風板，後座中間則升起一塊擋風板，改變氣流方向，減少亂流及逆流同時，亦有過濾風噪雜音的作用。發佈會率先展示E250CGI及E350兩個型號，記者獲分配一架炭灰色車身襯黑篷的E350優先試駕，炎熱天氣令我未試到暖流係咪會唔走，但開了篷後一樣冷氣充足，更可以肯定的係，於時速40km/h以下可以20秒之內自動開關的軟篷雖然令車重增加約580公斤，不過仍然無損E350的速度感，0-100km/h只需6.9秒，如此有快感的休閒太令人羨慕喇。</p><p>MercedesE350Cabriolet<br>規格</p><p>引擎：3,498ccV6<br>馬力：272hp/6,000rpm<br>扭力：350Nm/2,400-5,000rpm<br>傳動：7前速半自動波箱<br>售價：$818,000<br>查詢：28957339（仁孚行）</p></body></html>