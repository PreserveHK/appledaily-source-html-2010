<html><header><meta charset="utf-8"><title>隔牆有耳：海報設計國際賽　港孩稱霸 - 李八方</title></header><body><h1>隔牆有耳：海報設計國際賽　港孩稱霸 - 李八方</h1><p>本港新一代經常俾人話係港孩，自閉又依賴，不過總有例外嘅。由聯合國難民專員公署同志願組織合辦嘅國際尊重海報設計比賽，香港青少年代表就喺八個大獎中包辦六個，其中18歲嘅張文傑同17歲嘅陳曉穎，分別攞到14至18歲組別嘅全球冠軍同全球榮譽大獎。<br>今年比賽主題係「小眼睛看和平」。張文傑嘅作品，描繪唔同國籍小朋友好開心咁攞住畫筆，繪畫一條直達天際嘅彩帶，伴住飛翔嘅白鴿，表達世界和平；陳曉穎就畫咗一隻眼睛，投影出小孩子心目中嘅和平，係一條連接世界各國嘅彩虹，傳遍愛、笑聲同和平。得獎作品正安排世界巡迴展覽，遲啲仲會印製明信片送畀第三世界嘅小朋友。</p></body></html>