<html><header><meta charset="utf-8"><title>隔牆有耳--漁護署長解畫：er…er…er… - 李八方</title></header><body><h1>隔牆有耳--漁護署長解畫：er…er…er… - 李八方</h1><p>漁護署早排捉流浪狗捉到狗吐血嘅短片被上載，網民廣泛流傳後，漁護署署長黃志光噚日到元朗區議會解畫，講到署方當日用頸索捉狗手法有冇唔妥，黃志光突然口窒，「er」咗成10秒至答得出，「我哋覺得，係用咗啲er……er……即係er……係用咗啲嘅力，er…即係一啲啲手，要硬少少，因為隻狗本身，喺嗰個時間係幾兇惡，我哋要制止住佢」。<br>講完個唔清唔楚嘅答案後，黃志光話返去會同前線員工開會檢討，包括將市民對事件嘅感受反映畀員工聽，要求員工日後執法時要用最少武力。其實黃志光噚日對捉狗態度冇變，講到自己兩面受敵，一邊有愛護動物人士話殘忍，但又俾人投訴冇盡力捉清流浪狗成為「廢柴」，最搞笑係佢將漁護署捉狗，同警察捉賊相提並論，警察捉賊時同個賊都可能受傷，「但唔可以唔捉」。<br>有到場旁聽會議嘅愛護團體代表聽到署方咁回應，當然即場表明唔收貨，加大力度炮轟漁護署捉狗方法唔人道，要求署方一定要處罰搞到狗隻吐血嘅職員。</p></body></html>