<html><header><meta charset="utf-8"><title>潮女群出捧新機林莉年失4iPhone瘋</title></header><body><h1>潮女群出捧新機<br>林莉年失4iPhone瘋</h1><p>蘋果iPhone4今日凌晨全面開售，鄭裕玲（嘟嘟）和林莉等昨晚出席派對，爭睹手機真身。iPhone之友林莉用過4部，自認大頭蝦一年內全部遺失，但依然鍾情iPhone多朋友；JessicaC.則踢爆男友為了新機，向她苦苦哀求。</p><p>林莉、周秀娜、JessicaC.、應采兒和曹敏莉等，昨晚在北角出席iPhone4派對。賭王三房長女何超雲原定出席，但公關指她因布力徑住所門外冧樹阻塞門口，令她不能出入，但記者曾到現場巡視，發現路面一切正常。</p><p>采兒鬧夫不知所謂</p><p>iPhone常客林莉表示大會會送贈一部iPhone4新機給她，更誇張地表示經常不見手機，她說：「我一年唔見咗4部3GiPhone，家有新機咪重新開始啦。我都係鍾意iPhone，因為多朋友，又可以玩多啲apps。」問她經常不見電話，私密照片豈非會外流？林莉說：「冇乜呢啲相，我做嘢時都會放低電話。」<br>應采兒昨晚到場時說：「我6月尾已經買咗一部iPhone4畀老公做禮物，1萬7千蚊！今日拎多部，拉勻冇咁貴。」陳小春前晚去完吳彥祖及LisaS.的婚宴後，在微博鬧一位「吳小姐」不知所謂，應采兒為他解畫說：「係咪講吳彥祖呀？」小春更用TMD，采兒邊笑邊鬧老公說：「即係他媽的，佢中文唔好，冇用動物嘅『牠』咩？佢好衰，人情又唔做，去到又猛飲人啲酒，不知所謂。」<br>鄭裕玲穿上藍色裙出現，她直認為新機才會那麼夜也出席活動，更由第一代iPhone到現時iPad都擁有，追貼潮物，更反問記者有否覺得她是潮人。</p><p>Jessica男友求送機</p><p>JessicaC.今日一日走三場活動，她說：「男友哀求我要買一部iPhone給他，我知好多人都好crazy，看他乖不乖啦，乖的話也會買。」她謂兩人同住，坦誠相對，絕不會偷查男友手機。採訪：梁錦雯<br>攝影：黃文成
</p></body></html>