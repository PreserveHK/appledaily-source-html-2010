<html><header><meta charset="utf-8"><title>學成語習英文 - 左丁山</title></header><body><h1>學成語習英文 - 左丁山</h1><p>有讀者來電郵，問起從前左丁山介紹過一本成語故事DVD嘅書，究竟係邊一本，對唔住，已經唔記得咗。不過讀者位千金既然在小學四年級，要學成語，坊間有好幾本啫，不如先去大書局搵吓，從漫畫成語故事睇起，引起小孩子閱讀興趣先。等佢睇完，先至叫佢讀文字成語故事都未遲，有啲成語故事書成個枕頭咁厚，細路見到，可能怕怕，從此冇咗閱讀興趣，反而不美。政治漫畫家馬龍近來以馬星原筆名從事兒童漫畫創作，包括成語故事漫畫系列，叫做《成語智多Fun》，有興趣嘅讀者可以留意吓。<br>又有讀者來問中學生讀英文，有乜課外書好介紹。記得三年前曾介紹過陶傑與Chugani合作嘅《不中不英DoubleTalk》嘅書，學生Ｙ捧讀再三，加上每星期讀一篇《經濟學人》社論，居然有奇蹟，高考英文成績不俗，入咗中大，是否人人都得，唔敢講，今年又有浸大新聞系馮強編咗一本《港督的聲音》，內輯柏立基至彭定康六位港督嘅演講，有中譯，有錄音碟，聽講幾好賣，中學生顧客多。啱啱又知道港大新聞系（詳細名稱係香港大學新聞及傳媒研究中心，間間大學嘅新聞系課程都有不同名稱，左丁山統統稱之為新聞系，費事咁長氣）出版咗一本新書，叫做《YouCanWriteBetterEnglish》，作者係有三十餘年國際傳媒經驗嘅BarryKalb，此君曾在CBS、《Time》、美國之音任職，採訪過無數重大新聞，現於港大教授新聞寫作及報道課程，據港大馬靄媛小姐提及，此書有不少例子，引用政府官員演講稿、政府新聞稿、商業信件等等之英文錯處，指導學生寫新聞稿、英文信、美式及英式英文。對大學生、中學生、專業傳訊部工作人員而言，此書應可參考。<br>飯局上遇到陶傑，向佢請教學英文之道，陶傑叫左丁山多睇《經濟學人》，多睇《金融時報》，仲教番一招秘笈，真係多謝晒。中學生睇《TheEconomist》或《FT》，可能有困難，但肯捱肯學嘅話，正是學乎其上，得乎其中，已經唔錯o架嘞，家長如能花費些少，訂閱呢兩份報刊畀子女睇，係良好投資。</p></body></html>