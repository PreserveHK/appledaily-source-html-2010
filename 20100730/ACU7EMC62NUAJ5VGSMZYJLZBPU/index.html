<html><header><meta charset="utf-8"><title>消費blog：20蚊食酒店自助餐</title></header><body><h1>消費blog：20蚊食酒店自助餐</h1><p>香港仔南灣海景酒店（L'hotelIslandSouth）早排同海洋公園合作推出暑假住宿優惠計劃，房價988蚊包二人早餐兼兩日海洋公園入場券，平到咁喺酒店業界即刻響晒朵。南灣海景酒店公關哥哥David噚日又搵小妹去酒店新開嘅餐廳LISBar&amp;Cafe食飯，佢話呢間係區內首間高級食肆，員工穿着嘅制服仲係名服裝設計師何國鉦、名模陳沛嘉操刀㖭。餐廳慶祝新開張益街坊，即日起到下月15日期間惠顧餐廳嘅半自助餐、下午茶餐或自助晚餐，都有七折。</p><p>吸引區內行政人員</p><p>酒店行政總廚陳崑慈Sidney話，餐廳呢個月19日開業，反應幾好，入座率有八成。咪以為呢度係工廠區，餐廳有唔少高級行政人員同OL幫襯，「以前佢哋要去到銅鑼灣食飯，費時失事。有得揀梗係喺公司附近食啦」。<br>七折價有幾抵食先？David話，半自助餐有沙律、濃湯同甜品任食，再選一個主菜餐，有紅肉或海鮮、意大利麪條等，價錢視乎唔同嘅主菜由108蚊至188蚊不等；優惠價約70蚊就食到酒店嘅自助餐。<br>Sidney大力推介自助晚餐仲抵，成人價錢398蚊起，家仲每位客人送一條約8両重嘅野生海斑（圖）或一碟阿拉斯加皇帝蟹腳，「喺外面高級食肆食一條同樣重量嘅野生海斑，要成260蚊」。David補充話，計落條數，自助晚餐七折價約278蚊，扣埋條魚，自助餐變相20蚊，係咪好抵食？<br><br>電郵：mailto:shoppingjing@appledaily.com</p></body></html>