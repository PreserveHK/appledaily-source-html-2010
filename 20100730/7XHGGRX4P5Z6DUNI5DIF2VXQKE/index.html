<html><header><meta charset="utf-8"><title>代Cult1：80後80後粉絲團　fb微博全球追</title></header><body><h1>代Cult1：80後<br>80後粉絲團　fb微博全球追</h1><p>上一代人含蓄，迷戀明星，愛用「暗戀」方式，間中好命水撞見偶像，都嚇得呆若木雞，近乎「O」嘴。這一代歌迷追星，舉牌送禮物追車嗌口號乜都做齊，慌死你睇佢唔到。多得先進的科技，各地粉絲團得以聯結同盟，天涯海角，誓死追隨。<br><br>記者：葉雪芯<br>攝影：楊錦文（部份圖片由被訪者提供）</p><p>有系統營運粉絲團</p><p>剛過去的書展首天，港聞鏡頭中排頭位衝閘的不是o靚模粉絲，而是傅穎（Theresa）的T'sFamily。佢哋一邊嗌住「Theresa、Theresa」，一邊舉晒閃牌Banner浩浩蕩蕩地操入書展會場。搞手之一Maggie亦有份策劃這次活動，她今年廿字尾，由Cookies時代開始迷戀Theresa，「都鍾意咗8年，唔會變心喇！當初都係自己一個去Function，諗住望吓偶像，見到佢就開心。後來慢慢在公開場合見到好多其他Fans，就聯結一齊，最後成立T'sFamily，家會員有二百幾人。」她說，以前的的歌迷會都比較鬆散，凝聚力差，現在這一代好有系統。T'sFamily幾個領導人都比較年長，帶領住一班小妹妹去支持偶像，「大哥哥大姐姐有人生經驗、處事能力、組織力都比較好，講句說話都有人聽，班小妹妹都幾聽話，大家好有規矩好有秩序。」<br></p><p>唱片公司通風報信</p><p>以前的粉絲要得知偶像行蹤，要揭報紙雜誌睇「追星表」才略知一二。現今粉絲團消息靈通，如此緊貼偶像消息，多得唱片公司和經理人公司通風報信，Maggie續說，「我哋一路都有同Theresa的公司聯絡，早前雖然佢同舊公司有合約問題，中間有一段時間無乜活動，不過佢一轉到新公司，新助手和新經理人好快又Catch-up返我哋，有時會幫手留起簽名籌或者通知我哋去首映會，上下一心咁撐佢囉。」不止有能力組織香港的粉絲團，Maggie說靠科技還可以聯結大陸、美加等Fans一同撐場，「上一代Fans同Fans之間好難先可以有系統咁聯絡，不過家呢一代Fans，就梗係方便好多啦！我哋有facebook，又有微博，仲可以上網開Forum、寫Blog，通消息好快。好似上年Theresa去加拿大登台，我哋都有幾個Fans過去，一去到就可以搵番加拿大的TheresaFans；今次書展，廣州又嚟咗十幾個Fans，我哋同佢都好熟，閃牌兩份用，佢哋喺書展開幕前一日已經排定頭位，通宵咗一晚。」</p><p>鍾意她真正關心我</p><p>20歲的Winnie正在讀大專，問到Winnie鍾意Theresa甚麼？「我鍾意佢份人夠Nice，好好人。」同人傾幾分鐘偈就認定係好人？她解釋：「唔係咁，Theresa唔係當我哋米飯班主所以對我哋好，佢會問我哋功課做成點，最近有無唔開心，好關心我哋。有時我哋見到佢就送禮物送花，佢都叫我哋唔好嘥錢，唔好浪費，不如用啲錢去做善事。所以我哋都曾經組埋一班粉絲團去參加賣旗。」迷偶像人人試過，但父母總會擔心吧？「起初爸媽都有擔心，叫我唔好太過份，但我都會分配好時間，而且用在追星的錢不多，FansClub年費都只係$160，好多使費已經包括在內，頂多係付出交通錢同時間，有啲後生仔去唱K去玩都用咗啦，所以家爸媽都無反對。同一班Fans已經做咗朋友，大家一齊出嚟玩，一齊支持自己心愛的偶像，都好開心。」</p><p>多得互聯網幫手組團</p><p>亞太區最受歡迎男歌手林峯，果然實至名歸，事關Fans人數的確遍佈亞太區。香港FanClub「FungForever」話事人之一Julenna說，剛於星期二晚開騷的林峯演唱會中，Fans來自四方八面，「大陸、歐美、加拿大甚至比利時的都有來撐場，佢真係好受歡迎。我哋梗係覺得佢實至名歸，阿峯去年在拉斯維加斯開演唱會，門票好快就賣晒；佢喺大陸的Fans真係好多，有時去廣州搞一次宣傳活動，動輒都有上千人。」<br>Julenna說，FanClub成立了短短四年，現時已經有千多個會員，老中青三代都有。每次出席公開活動撐場都有二百多人，聲勢非常浩大。她認同這一代追星，Fans聲勢可以咁強勁，都多得互聯網幫手，「家我哋有好多活動都靠網上互通消息，尤其好似阿峯嘅Fans遍佈東南亞咁多地方，一定要靠facebook同埋微博來溝通。就算Fans唔可以到現場支持阿峯，我哋都可以即時Post相或者留言。」偶像的魅力和人氣，當然要靠Fans與Fans之間的凝聚力，互聯網在這方面就發揮了很重要角色，「香港FanClub是總基地，我哋在世界不同的地方都有Helper，例如收會費或訂演唱會門票，就要靠Helper去組織籌備，然後再同香港總部聯絡，所以Fans之間聯繫緊密，有活動大家都希望參與，閃牌、禮物都係大家一齊Share，人人都有份出錢出力。」</p></body></html>