<html><header><meta charset="utf-8"><title>$0出iPhone4×iPad任玩　最抵蘋果餐</title></header><body><h1>$0出iPhone4×iPad任玩　最抵蘋果餐</h1><p>新iPhone4今日登陸香港！唔知醒去蘋果店排頭位搶貨？喺網絡商上台出機囉！今次最大分別，係率先有貨供應網絡商由一間變五間，除例牌$0機價月費，估唔到3仔再出招送iPad無限Data任玩，如果你係蘋果死忠粉絲兼大部份時間都用嚟上網，呢份「蘋果餐」肯定啱你胃口。<br><br>記者：陳國輝<br>攝影：梁細權<br>Model：Kinki@PureModels</p><p>$398月費送機無新意</p><p>呢次提供iPhone4月費Plan嘅網絡商，除咗3仔，仲有數碼通、1010、One2free及PCCW共5間！或者你認為，只要四周圍格一格價，咁咪知道邊間出機最平囉！<br>Sorry！咪天真，如果你想出個$0機價月費，基本上3仔、數記、PCCW同樣要選$398或以上月費，並簽約24個月，再者，三家都要先付$4,480（16GB）及$5,280（32GB）作預繳，即係話任可一間都唔會特別着數。<br>但講到舊客仔，似乎3仔比較So啲！皆因用緊$498月費嘅舊客，若選擇再續約兩年，佢除咗唔使畀$580出部32GB版iPhone4，仲可以免費開多張MicroSIM（合共兩張），享用無限Data，變相一個月費任玩iPhone及iPad上網，蘋果Fans一定最受落。</p><p>上台劏機？無着數！</p><p>當然，好多人上台其實另有目的，想要部機啫，上唔上網話之佢！以3仔為例，選用最平$138月費計劃，想出部16GBiPhone4，其實無着數。因為簽約兩年嘅話，月費成本就係$3,312，加埋機價$3,380，總月費成本就達到$6,692，而去蘋果店買部16GB都係$4,988，無So！如果揀個貴Plan仲離譜，以$398計劃為例，月費成本已高達$9,552，真係零機價都補唔番！</p><p>iPad月費唔綁約</p><p>最高月費大拿拿$400，唔係人人用得起，但如果你又想出iPad，亦有好方法！3仔、數記以及PCCW已經推出MicroSIM月費計劃，前兩間除咗提供低用量計劃，即$98就享有250MB數據用量之外，仲唔使綁約，話唔玩就即刻可以鬆人，簡直無壓力！</p><p>先達水貨就跌破萬喇！</p><p>iPhone4淨機唔使$5,000，唔止你覺得震撼，甚至乎對先達Sales嚟講，更係萬二分擔心！佢哋唔怕水貨走唔甩，至怕一旦行機供貨充足，水機就焗住要冧。T-PerfectMobile店員阿康話，自從幾日前收到iPhone公佈定價，16GB水貨已即時由萬四蚊勁插水至萬一，更慘係揸住成手「蟹貨」嘅舖頭，隨時每部蝕住賣，慘如割肉！佢仲話，以前得3仔有機出，今次變成5間，貨源又充足，水貨價穿一萬已可肯定，至於行貨會否炒升，就要視乎供應喇！</p></body></html>