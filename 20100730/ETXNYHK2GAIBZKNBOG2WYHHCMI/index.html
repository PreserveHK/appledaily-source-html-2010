<html><header><meta charset="utf-8"><title>隔牆有耳：虛擬巡區　煲呔好滿足 - 李八方</title></header><body><h1>隔牆有耳：虛擬巡區　煲呔好滿足 - 李八方</h1><p>美國總統奧巴馬喺facebook戶口，吸引超過700萬粉絲加入，煲呔有樣學樣，又搞facebook，話諗住透過咁嘅網上平台，加強同網民溝通，咁咪即係變相虛擬巡區？據講今次係延續網上宣傳政改方案條橋。<br>八方仲記得，幾個月前煲呔起錨被市民猛烈狙擊，搞到後來落區洗樓都神神秘秘，事先唔通知傳媒採訪，巡完街至喺網上播片，咁搞落去，煲呔第時巡區都唔使親自去啦，搵人攞住電腦屏幕嘅facebook畫面畀街坊睇咪得囉，以後就算黑雨或者酷熱天氣警告都冇有怕咯。</p><p>二萬幾蚊請fb項目主任</p><p>八方聽聞今次煲呔咁有興致搞facebook，全因上次佢搞「起錨」facebook極之滿意，特別係佢原來同港女有同一樣嗜好，就係對自己喺facebook拍片、自貼十分興奮，加上又可以喺個facebook留言自說自話，想話自己幾巴閉都得，「效果一流」喎，唔知係咪開心得滯，於是encore再搞facebook。<br>上次煲呔「起錨」facebook，其實係佢個特首辦特別助理鬍鬚仔陳岳鵬度嘅橋，今次煲呔就額外落本，為facebook戶口開一個項目主任職位，月薪去到2.3萬到2.7萬蚊，為期18個月，都幾和味。</p><p>自以為in唔明網上文化</p><p>有政界中人對八方話，煲呔淨係識使錢做嘢，根本唔明白要同網民溝通，唔係使錢就得，係要尊重同接受網上規矩，淨係睇上次運輸及房屋局局長鄭汝樺搞facebook討論高鐵撥款，竟然限時限刻，當人哋留咗言就係溝通，完全唔明網上文化，連現實生活嘅溝通要雙向進行都達唔到，結果俾網民插到飛起。<br>今次煲呔又搞facebook，到時一定有網民踩場，唔知煲呔係咪會搵佢個兩萬幾蚊嘅項目主任，幫佢全職刪文呢？若果要搞河蟹facebook，就不如慳番納稅人啲錢好過！<br><br>mailto:pf_lee@appledaily.com</p></body></html>