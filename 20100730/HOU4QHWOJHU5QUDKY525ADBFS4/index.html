<html><header><meta charset="utf-8"><title>W20玩原音　回歸Cassette</title></header><body><h1>W20玩原音　回歸Cassette</h1><p>自稱潮人，無理由唔用iPod！咁MP3、aiff呢類咁「潮」音樂格式呢？如果統統都無，咁你可能係100%「原」始人！唔係話你Out，原！只係指最接近CD原音，索愛新返W20扮回到Cassette年代，除咗外貌跟足，更支援無壓縮音樂格式，對靚音色有要求，可能啱你！<br><br>記者：陳國輝<br>攝影：林栢鈞<br>Model：MeiMei@Jacso</p><p>老行尊：人聲背樂有層次</p><p>W20把聲靚唔靚？馬上搵嚟資深耳筒專家Mingo評一評；佢話不經壓縮嘅音樂檔案，大部份人或許只識WAV，其實FLAC亦屬其一。W20同時支援FLAC、MP3音樂格式，由於前者以原汁原味輸出，除咗中音表現出色，同時亦可突出高音和低頻效果，至於MP3雖然獲得大部份聽眾接受，但高、低音部份會被刪走，即係話有失真情況；不過MP3勝在所佔空間小，一首歌只係幾MB嘢，但一首4分鐘嘅FLAC音樂，就已經用咗40MB，認真大食！<br>至於W20嘅音色，Mingo就覺得背樂分析力幾強，如果夾埋人聲，仲保留到豐富嘅層次感。但佢補充，其實坊間有好多價錢勁低嘅MP3機，雖然也支援FLAC，但音色未必靚，反而你加多個耳擴，效果才會明顯。</p><p>唔支援3.5mm失敗</p><p>講到音樂分唇，W20還支援FM收音機、內置ClassicWallpaper外，你絕對估唔到，原來佢仲玩上背景混音效果！你可以將飛機聲、嘈雜嘅街道聲，插入成為你嘅通話背樂，整蠱朋友，同時亦可將MP3音樂喺傾緊電話嘅時候，直接播畀對方聽；不過最失敗係竟然唔支援3.5mm耳筒，要插其他Headphone嘅話，要先買多個轉駁器（約$100），真激氣！</p><p>Mingo推薦靚聲耳筒<br>TDKEB-900</p><p>採用全耳式設計，高中音表現平均，拎出街聽應該最少Lost。</p><p>WoodFunM1</p><p>最特別肯定係個全木製Housing，除咗樣靚，低頻表現仲勁強。</p><p>SennheiserPX100</p><p>屬多年前翻炒型號，黃色海綿夠晒Classic，中音表現最強。</p><p>亦軒（27706919）</p><p>Profile</p><p>制式：	WCDMA/GSM四頻<br>體積：	103×52×16mm<br>重量：	151g<br>屏幕：	2.6"TFT<br>通話時間：240分鐘<br>主要功能：HSDPA、320萬像素相機、支援MicroSD、Walkman播放器、FM收音機<br>顏色：黑、銀、粉紅<br>SonyEricsson<br>（82038863）</p></body></html>