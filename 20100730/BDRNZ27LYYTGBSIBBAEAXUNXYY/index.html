<html><header><meta charset="utf-8"><title>敏妮Talk：掛鈎產品攞嚟煩 - 溫敏妮</title></header><body><h1>敏妮Talk：掛鈎產品攞嚟煩 - 溫敏妮</h1><p>呢期最多人關心嘅投資話題，離唔開人民幣產品，上次敏妮簡單比較過市場上一啲人民幣產品，隨即就收到靚太公關SMS，問呢幾日推出市場嘅一隻人民幣掛鈎存款產品。靚太話自己係「又想賺錢，又怕輸錢」嘅散戶，見到「掛鈎」就好擔心，驚係高風險投資，但銀行話百分百保本，所以又有啲心動。<br>隻產品主要係買人民幣升值，同其他掛鈎存款產品差唔多，呢款產品同美金掛鈎，參考價以做嗰日嘅現貨價減某點子，如果9個月到期日人民幣升穿參考價，可以攞到1.5厘年息，即使唔到，都收0.8厘。入場門檻5萬蚊人民幣。<br>用實際例子，噚日1美金兌6.7787元人民幣，根據條款，減0.108，即係1美元兌6.6707人民幣就係參考價。如果9個月後到期，人民幣升穿呢個兌換比率，投資者可以收到1.5厘年息，如果升唔到呢個滙價，都有0.8厘年息收。除非滙價跌得甘過你最少收到嘅0.8厘息，否則的確可以保到本。家陣大家都憧憬人民幣升值，關鍵係速度，亦係呢隻掛鈎產品「賭」嘅重點。</p><p>投資宜簡勿繁</p><p>不過對於呢位又想賺錢又怕輸錢嘅靚太嚟講，敏妮就覺得毋須玩到咁複雜，搭程火車返大陸銀行開個戶口，透過香港銀行提供嘅一條龍服務，滙錢返大陸戶口做定期存款，以噚日牌價計，3個月都收1.71厘息。唔使鎖死啲錢咁耐，又唔使諗乜嘢係掛鈎存款。再講，家陣個個都話就嚟會加息，為免捕捉唔到存款利率上升而走寶，所以敏妮之前建議大家做定存宜短勿長，家陣再加一樣，投資宜簡勿繁，有簡單直接嘅唔揀，最後咪盞攞嚟煩！<br><br>溫敏妮<br> http://wanmanli.com/blogs/ </p></body></html>