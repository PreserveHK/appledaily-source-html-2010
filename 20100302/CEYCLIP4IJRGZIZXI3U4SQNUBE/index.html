<html><header><meta charset="utf-8"><title>空言競爭 - 左丁山</title></header><body><h1>空言競爭 - 左丁山</h1><p>馬會宣佈網上直播球賽，呢啲球賽並附設即場投注，一啲人視之為增長賭風，講到大一大。其實，以左丁山睇，報紙體育版最助長賭風，報告足球賽果嘅標題竟然會係「曼聯唔益人」、「正氣阿仙奴」、「巴塞輸死熱門客」呢類，仲唔係以賭波角度嚟報導/評論足球賽事？體育版嘅賠率簡簡單單就得啦，點解要好似賽馬五程績咁寫到花多眼亂呀？不過這年頭，報紙素來只懂鬧人，不懂、不肯檢討自己，但讀者唔係蠢人，你估睇唔到嘅咩。<br>睇網上直播而賭波，相信係少數人所為，而賭波賭到一啲三四線賽事、南美賽事，簡直搵自己笨，非精明人士所為，如果要賭，落注英超、西甲、意甲已經夠晒啦，晚晚下注之人，或者一再下注三大洲球賽之人，輸錢機會好大，長賭必輸，乃不易之理。<br>香港人多有理智，賭錢唔會笨，病態賭徒只係極之小撮，如果要以偏概全，大張旗鼓咁話香港賭風熾熱，請以數字數據說服我。香港從來都唔開賭場，以後都唔會，只有賽馬與足球可以投注，香港特區政府何來助長賭風呢？即使係賭馬與賭波，亦無人從中得到金錢利潤，盈餘由馬會呢個非牟利機構分配，每年派十億元作慈善用途，與澳門、新加坡、拉斯維加斯之私人公司經營賭場，可以上市賺大錢嘅情況完全不同。<br>有人話「以壓抑賭風作為容許馬會壟斷經營的藉口，根本就是徹頭徹尾的偽善」。左丁山素來主張市場競爭，自由開放，但在香港來講，足球博彩如何引入競爭？世界上有好多賭博娛樂公司如金沙、永利、美高梅、澳博、WilliamHill等等相信都極希望開設賭波，但呢啲全部係以牟利為目的嘅私人公司，香港社會如何能夠容許佢哋在香港開業，賺大錢入自己荷包？政治上完全不可能。講政治、講經濟，除理論之外，要兼顧現實，否則就係書生空議論。要引入足智彩競爭，不是不可，但大前提係上述一類公司必須放棄牟利，要將盈餘撥作慈善捐獻。假如書生搵到，或者勸服呢類公司肯制─投資一大筆而不望利潤回報─先至可以講引入競爭。上課講書講競爭可以有好多假設，在現實環境，更加要講得實實在在，咪空口講白話。</p></body></html>