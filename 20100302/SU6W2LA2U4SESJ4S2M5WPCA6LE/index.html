<html><header><meta charset="utf-8"><title>下周結婚舊愛爆大鑊黃澤鋒疑腳踏數船被捉姦</title></header><body><h1>下周結婚舊愛爆大鑊<br>黃澤鋒疑腳踏數船被捉姦</h1><p>黃澤鋒下周一與任職時裝設計師的圈外女友陳麗麗（Lilian）拉埋天窗。不過，在黃澤鋒喜事將近之際，其前女友謝小姐卻在舊愛婚前「送大禮」，狂數黃澤鋒曾經一腳踏幾船，除借拜佛為名媾女外，謝小姐更聲稱試過捉姦成功。</p><p>一名聲稱是黃澤鋒前女友的謝小姐前日主動聯絡本報，指自己與黃澤鋒拍拖三年期間，多次出現第三者，揚言要踢爆黃澤鋒的真面目，同時她又提供了一些黃澤鋒和其他女子的合照，以證明舊愛曾與許多女子交往。</p><p>女友入屋吵鑊金</p><p>據悉謝小姐與黃澤鋒是香港泰拳理事會成員，二人是同門師兄妹。昨日謝小姐在尖沙嘴接受本報記者訪問時說：「相入面個女仔叫BoBo，佢哋係07年2月17日相識，當時我都在場，佢哋交換咗電話，一個月後就拍拖。」<br>問謝小姐如何得知黃澤鋒與BoBo交往？她說：「上到人哋屋企發覺有唔屬於佢嘅煙頭，有人聽電話習慣改晒，點會唔知。」<br>謝小姐續說：「我同佢冇同居，但住隔籬街，初時佢都有畀屋企鎖匙我，但兩星期後問我攞番，話老友個老公喺外國返嚟要借宿，就再冇畀番條鎖匙我。」<br>謝小姐還聲稱試過當場捉姦，她說：「去到佢（黃澤鋒）屋企門口，打個女人（BoBo）電話，就聽到入面有電話響聲，最後入到屋同佢（黃澤鋒）吵鑊金。」問有否大打出手？她說：「我都想郁條女，佢（黃澤鋒）好醒，即刻推條女入房，我出得手條女已經唔會喺呢個世界。」<br>那黃澤鋒如何一腳踏幾船？謝小姐說：「我05年喺disco識佢，06年頭開始拍拖，09年5月15號分手，佢同我講04年1月已同太太離咗婚，雖然我哋拍拖，但我都知當時佢都有其他女友，所以冇出聲，多謝報紙寫咗佢同筱靖，單嘢爆咗出嚟，其他女人都走晒，得番我一個。」<br>問謝小姐與黃澤鋒分手原因，她說：「當連續三次出現第三者，冇可能再一齊，佢喺BoBo之前，仲俾我知同一個叫GiGi嘅女人一齊，佢哋家仲有聯絡，直到08年喺facebook識埋家話結婚個女人（Lilian），一個女人點會半夜三更打畀你呀。初時我都想畀機會佢，都同佢發過爛渣，但最後都係覺得非走不可。」</p><p>借拜佛連環女</p><p>今次爆大鑊是否為報復？謝小姐說：「冇動機，只係睇唔過眼有人話自己係佛教徒，最嬲係借拜佛為名去識女，又再識第二條女。」她表示現時一星期仍會和黃澤鋒見面三次，因大家在同一間拳館打泰拳，分手初時大家仍保持朋友關係，但後期已此情不再。<br>雖然在謝小姐口中黃澤鋒媾女無數，曾同一時間內有三至四位女友，但她也讚賞舊愛說：「佢對女人好好，仲會煮埋飯畀我食，就算05、06年佢事業低潮期，炒埋車，經濟唔掂，仍然好硬頸唔要我用錢幫佢，不過我哋拍拖咁耐都係AA制，最多係餐餐去茶餐廳食飯。」<br>採訪：魯萍</p><p>有情歲月：女人緣勁旺</p><p>快將45歲的黃澤鋒，曾是香港泳隊代表，贏過「香港渡海泳」冠軍，後加盟TVB當藝員。雖然演藝事業未見突出，但女人緣卻非常旺盛。<br><br>女友：Lilian<br>簡介：任職時裝設計師，下周一將與黃澤鋒拉埋天窗。<br><br>女友：謝小姐<br>簡介：聲稱是黃澤鋒舊愛，昨日狂數對方，並指曾捉姦在床。<br><br>女友：Winnie<br>簡介：兩人於99年訂婚，又合資開了麻辣小喇叭火鍋店，火鍋店04年結業，兩人戀情也告終。<br><br>女友：筱靖<br>簡介：亞視藝員筱靖去年被踢爆數年前曾搭上黃澤鋒，當時黃與Winnie仍未分手。<br><br>女友：阿池<br>簡介：林家棟前女友，多年前曾與黃澤鋒拍拖，又有指曾與筱靖為爭黃澤鋒而打架。<br><br>資料來源：《蘋果》資料室</p></body></html>