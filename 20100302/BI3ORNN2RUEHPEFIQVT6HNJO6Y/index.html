<html><header><meta charset="utf-8"><title>夠Car事：聲控GPS　唔識聽中間道</title></header><body><h1>夠Car事：聲控GPS　唔識聽中間道</h1><p>喺手機都可以有埋GPS嘅年代，你可能以為，要另置嘅車用GPS到了要淡出嘅時候，不過生產商當然唔會坐喺度任人砌，提升功能似乎係一大出路，「出口術」可算係最新一招。以前要慢慢寫低要搵嘅位置，家靠把聲就可以幫你搵目的地，究竟全港首部聲控GPS有幾聽話？等我試過你睇。<br><br>記者：趙慧敏<br>攝影：梁細權<br>Model：阿草</p><p>手機導航抗衡有計</p><p>GPS易受天氣影響引致訊號中斷，而手機嘅上網加AGPS定位就可彌補呢個缺陷，現時不少手機已內置地圖圖檔，資料詳盡。缺點係螢幕偏細，更無聲音導航，行車時使用其實有點不便，而且上網當然要畀錢啦，所以使用時最好留意AGPS嘅數據流量，用得多條數亦好襟計。除咗導航，附加娛樂或者實用性資訊都係一大發展方向，iPhone「關你車事」嘅App，結合GoogleMap，利用AGPS協助定位，算係近期話題之作。雖然未有導航，但就有可以喺行車時提供泊車、油站同服務三類型資訊，連車壇消息同新車介紹都有埋，資訊齊全，只係部份指示似乎仍有錯漏，特別係新界區街錶位置資料較亂。不過實用性始終值得一讚。</p><p>兩秒回應</p><p>PAPAGO算係市面上熱門嘅車用GPS品牌之一，今次新推出嘅R6600型號，就創先河利用聲控技術，用口講就可以幫你搵路。既然係招牌賣點，當然就係首個測試要項。先以筲箕灣為起點，前往海洋公園。當讀出海洋公園後，唔使兩秒，導航就自動彈出多個選擇，包括海洋公園及海洋公園停車場等多個地點，反應同準確性都相當不俗。確定後導航便正式開始，由筲箕灣經東區走廊進入香港仔隧道，沿海洋公園道到達目的地。一路指引尚算清晰，不過期間定位系統曾出現突然失效嘅情況，心諗：「部機咁流？」停埋一邊急急向代理查詢，原來係因為近排香港天氣潮濕到爆，雲層又厚，有機會影響定位效果。如果行車時遇到呢個情況，最好停埋一邊先，好快就可以重新定位。</p><p>聲控步驟</p><p>識「點」唔識「路」</p><p>跟手轉地點走一轉九龍，考驗一下系統嘅穩定性。目的地揀尖沙嘴中間道，對住部機講咗幾次「中間道」，都無反應？又要急急求救，代理指點迷津：呢個聲控系統係以景點又或者預早設定嘅位置為基礎，單單用街名，聲控就未必可以幫到手，要用番手寫功能又或者講出該路段上嘅建築物名稱就可以。結果，我轉講「中間道停車場」即掂，了解咗之後似乎更幫到手。GPS話咁快就幫我設定好行駛路線，要過海，仲彈出幾條不同隧道任我揀，唔似其他GPS幫你揀定隧道，至少導航之餘，司機都可以有個選擇。<br>整個導航過程，系統都以3D及2D圖像顯示，3D圖像明顯較能識別建築物，唔怕搵錯地方，不過要睇整體道路情況，都係用番2D清楚啲，最難得係橋上橋下位置，導航都可以清楚分辨。抵讚嘅仲有呢部機獨門嘅TTS街名語音導航，唔少導航淨係識得叫你「左轉」或「右轉」，有時真係唔知有無轉錯，TTS（text-to-speech）會喺每次轉彎時，話埋你知將要進入嘅街道名稱，咁你就包無轉錯啦！不過，喺系統指示轉線時，模擬畫面往往顯示路中線位為實線，但實情卻係虛線，個人就覺得唔多妥喇，如果可以改善就更加完美喇。</p><p>測試結果<br>試點1：海洋公園</p><p>系統即時識「聽」，迅速提供到指示。</p><p>試點2：中間道</p><p>唔識「聽」，要講明係中間道停車場。</p><p>現代TG靈活好易「點」</p><p>今次陪我一齊靠把聲搵路嘅係現代TG3.3，咪睇佢大大嚿，原來靈活性十足，轉彎加速反應利落，俾我緊貼住導航系統嘅指示迅速反應。試足成日，坐得舒服亦都好緊要，TG車櫳寬敞，即使唔好彩坐齊一家大細先嚟搵唔到路，都無人會咁快詐型啦。</p><p>規格</p><p>引擎：3,342ccV6<br>馬力：235ps/6,000rpm<br>扭力：31kgm/3,500rpm<br>傳動：五前速自動波<br>售價：$295,000<br>查詢：仁孚行（34288288）</p></body></html>