<html><header><meta charset="utf-8"><title>郭富城點大辣　酸辣粉喊住食</title></header><body><h1>郭富城點大辣　酸辣粉喊住食</h1><p>酸辣粉狂熱由去年吹到今年，熱潮未退不特止，更越吹越熾熱。酸辣粉店遍佈油尖旺，人人自虐式地吃到額頭標汗，都要捧住碗紅彤彤酸辣粉，吃到熱淚盈眶大呼過癮，喂，你今日食咗未呀？<br><br>記者：潘紫芳　<br>攝影：譚盈傑<br>Model:Kinki@PureModels</p><p>日賣二千碗　郭富城食大辣</p><p>深水埗「傷心酸辣粉」去年憑一碗酸辣粉闖出名堂，時至今日已有三間分店，人龍不斷日賣二千碗。何解俘虜到廣大市民?負責人之一的陳先生答得好簡單：「因為好味！酸辣粉的味料、紅薯粉皆嚴選四川優質貨；湯底用鮮雞和豬骨熬製，味道好自然口碑好，口碑好自然令食客回頭，吸引新客光顧。」抵他如此大口氣，酸辣粉用秘製花椒油，配辣油、四川保寧醋調製，麻、辣、酸表現出色，絕非一味死麻硬辣，吃得人舌頭失靈，毫無味覺可言，紅薯粉則吃落煙韌，口感豐富，難怪有白領OL愛酸辣粉愛到每日一餐，連續吃足29日，男學生日日來買酸辣粉，食足一個月。<br>聞風而至的食客不斷增加，陳先生更誇說：「吃酸辣粉的人只會越來越多，而無減少。」食客群更由大眾市民升呢到一眾歌星，郭富城、陳百祥和林海峰都是食客之一，嗜辣的郭富城每次都點大辣酸辣粉。</p><p>酸辣粉$15</p><p>酸辣粉配芫荽、肉醬、花生、榨菜，大大一碗絕對飽肚，附近Sales們放工消夜必吃。</p><p>尖椒重慶皮蛋$25</p><p>重慶皮蛋顏色金黃剔透，不似一般皮蛋以石灰粉醃製，故無苦澀味，味道更清甜。</p><p>蒜泥白肉$38</p><p>表面鋪一層厚蒜茸，蒜香味濃。選用半肥瘦豬肉，切薄片再拖暖水，肉質滑而不嚡。</p><p>夫妻肺片例牌$35</p><p>滷好的牛、牛肚、牛、牛心配辣油，入口先是濃濃滷香，滷香未散辣味湧現，肉質實淨佐酒一流。</p><p>Fans力撐</p><p>傷心酸辣粉（27208222）<br>地址：深水埗福榮街94號地下<br>營業時間：11:30am-1:30am
</p><p>藥膳湯底補身　當歸淮山補血氣</p><p>位於激烈戰區旺角的「串爆酸辣粉」去年九月開業，主打酸辣粉、口水雞及四川串燒。酸辣粉湯底用雞、當歸、淮山、杞子等藥膳材料熬製，有補血氣功用，用指天椒、泡椒吊出辣味，配老陳醋帶出酸味。店舖用木桌椅，格局頗似日式居酒屋，不過開放式廚房令舖內不時煙霧迷漫，油煙處處。</p><p>酸辣粉$18</p><p>藥膳湯底中和辣油的油膩感，酸辣中帶甘，麻度不算強，整體味道較清淡。</p><p>藥膳清湯粉$18</p><p>湯底清香甘甜，配紅薯粉、榨菜、肉醬、花生，適合不敢嗜辣又想試紅薯粉的朋友。</p><p>招牌口水雞$32</p><p>用三個月大雞隻入饌，肉嫩汁豐，配特製醬汁極惹味。</p><p>串燒鱷魚肉$10/串</p><p>口感味道似雞肉，肉質較乾身，在香料配搭下，非常惹味，不用蘸醬吃已很夠味。</p><p>Fans力撐</p><p>串爆酸辣粉（31884847）<br>地址：旺角登打士街32-34A號歐美廣場2C-D地舖<br>營業時間：12:00nn-12:00mn</p><p>先麻後辣　陳德森都食</p><p>「旦王」去年十一月開業，主打重慶酸辣粉、咖喱魚蛋、自家製燒賣。店舖負責人黃先生本身於石硤尾經營米線舖，由於親戚是重慶人，遂向親戚學習酸辣粉製法，並親身到四川搜羅食材。其後見米線舖酸辣粉的反應不俗，決定於旺角開設小吃店。酸辣粉味道源於用指天椒秘製而成的麻辣醬、香醋、花椒等，入口先感到一陣麻痹感覺，後辣香逐漸於口腔內散發，層次極豐富；湯底用豬骨、金華火腿熬足六小時，味道鮮甜，中和辛辣嗆鼻感，現時日賣五百碗酸辣粉，連陳德森導演、毛舜筠和湯鎮業都是其座上客，幫襯過酸辣粉和燒賣。</p><p>酸辣粉$13</p><p>先傳來陣陣濃烈麻辣味，入口麻辣瞬即湧入喉嚨；紅薯粉彈牙，配料榨菜非常出色，爽脆並非一味死鹹。</p><p>咖喱魚蛋7粒$6
</p><p>魚蛋咬落煙韌，咖喱汁偏稠，辣得來不會蓋過魚蛋味。</p><p>自製燒賣4粒$6</p><p>自家用九棍魚打成魚漿製燒賣，較一般燒賣大粒，魚肉質感實淨，魚味濃。</p><p>旦王（53126012）<br>地址：旺角弼街70號地舖<br>營業時間：11:00am-1:00am</p></body></html>