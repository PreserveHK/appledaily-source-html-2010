<html><header><meta charset="utf-8"><title>蘋果旺友：德軍[-1]攞尾彩 - 青蛙仔</title></header><body><h1>蘋果旺友：德軍[-1]攞尾彩 - 青蛙仔</h1><p>內訌成為咗今屆南非世盃其中一個熱話，除咗打得唔好嘅法國同埋英格蘭有，連打得好嘅德國都有。波歷克一心飛去南非幫隊友打氣，點知據聞因權力鬥爭，搞到喺更衣室同隊友炒大鑊，一怒之下拂袖而去。<br>其實到咗9月就滿34歲嘅波歷克都算慘，車仔唔同佢續約搞到要返德甲踢中型班利華古遜，賽前又因俾人踢傷足踝而玩唔到南非世盃，結果隊長臂章俾拿姆搶咗，中場大佬個位俾舒韋恩史迪加頂咗，連件招牌13號波衫都俾後起之秀湯馬士梅拿霸埋。最慘就係，德國冇咗佢，唔退反進，演出備受好評，殺埋入最後4強；仲俾名宿馬圖斯同漢尼斯出嚟抽水，叫佢自己退出國家隊，咪阻住個地球轉。以前佢係幫德國立下好多汗馬功勞，不過長江後浪推前浪，如果佢選擇急流勇退，對佢抑或國家嚟講或者都係好事。<br>德國今晚同烏拉圭爭季軍，佢哋兩隊喺70年嘅季軍戰碰過，當時德國佬贏1:0。我信德國可以再贏烏拉圭攞番個尾彩，仲要唔止贏1球，捧[-1]「客勝」。文：青蛙仔</p><p>今日貼士</p><p>星期六1德國勝[-1]<br>信心指數：★★★★<br>註：5★最高</p></body></html>