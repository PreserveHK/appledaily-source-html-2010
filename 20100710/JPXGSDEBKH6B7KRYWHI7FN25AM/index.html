<html><header><meta charset="utf-8"><title>隔牆有耳：倒塌細葉榕有110歲 - 李八方</title></header><body><h1>隔牆有耳：倒塌細葉榕有110歲 - 李八方</h1><p>政府合署西座兩個星期前冧咗棵細葉榕，當時有人估棵樹有成60年歷史，有人就話老樹應該有成80歲。但港大地理系講座教授、「樹王」詹志勇就搵到張1910年炮台里嘅舊相，原來棵細葉榕嗰時已經喺度，保守估計當時已經10歲，換言之，到今天棵樹嘅樹齡應該至少有110年，就咁冧咗，認真可惜。<br>但康文署話過呢棵樹唔喺古樹名冊嘅喎？樹王話當局對於樹齡其實都係斷估，邊有人似得佢，去完歷史博物館，睇埋歷史書都搵唔到，「死都唔忿氣，終於喺網上搵到幅相」。樹王仲教路，估計樹齡最好睇埋歷史圖片，先夠準確，否則會漏咗好多古樹，康文署班高官，學吓嘢喇。</p></body></html>