<html><header><meta charset="utf-8"><title>鷗翼寶馬空降中環　混得招積</title></header><body><h1>鷗翼寶馬空降中環　混得招積</h1><p>電能、混能越搞越成熟，慳油行得遠再唔係唯一賣點，你睇寶馬啱啱空降IFC嘅Vision，同樣以混能引擎賣環保，但一身科幻超跑Look，未撻匙已型到殺死人，呢架356匹猛獸耗油只係每公里3毫子，邊有混能車型得咁招積o架！<br><br>記者：徐影龍<br>攝影：陳盛臣<br>Model：Pinky@PureModels</p><p>科幻式鬼面罩</p><p>寶馬呢架寸爆混能超跑，全名為BMWVisionEfficientDynamicsConcept，喺上年法蘭克福車展已率先亮相，為廠方力谷嘅節能技術EfficientDynamics造勢。1.24米低矮車身，配襯全身誇張科幻設計，外殼層次鋪排巧妙，已經好難分辨到頭尾唇同裙腳，唔係睇到家族式雙腎鬼面罩，都認唔到係寶馬嘅ConceptCar。複雜中卻又充滿科技智慧，可算係車壇藝術品。實地近距離接觸，發覺Vision雖比想像中細小，但一畫式頭燈連鬼面罩，令視覺上仍充滿超跑氣勢，近睇科幻味更為濃烈，廠方話外形已接近最終版本，量產化後應該唔會走晒樣，依然可以型爆港九新界。</p><p>356匹僅$0.3/km</p><p>Vision絕非得個超跑樣，內櫳都係超乎現實；雙門四座格局，上落車時啟動一對巨大鷗翼車門，美得令人震懾。走入車內，一堆圓形扭曲線條充斥內櫳，由軚盤到波棍都好有Design味，幾乎肯定量產版一定會大執個內櫳。另一重點係接近全玻璃嘅車頂，採用Polycarbonate（聚碳酸酯樹脂玻璃）製造，可隨光線強弱而自動變光或暗，令乘客享受開揚度之餘，亦不致曬到變燒豬。<br>雖只搭載一副1,500cc直三柴油Turbo引擎，不過配合兩台複合式電摩打，馬力居然達到356匹，扭力更誇到有成800Nm，0-100km僅需4.8秒。今時今日嘅混能技術，已足夠落Track同人鬥車。用得EfficientDynamics技術，肯定低廢氣兼慳油。以目前香港柴油價嚟計，耗油大概$0.3/km，二氧化碳排放亦只係99g/km。BMWVision，確實係有姿勢兼夠實際。</p><p>BMWVisionEfficientDynamicsConcept規格</p><p>引擎：1,500cc直三柴油Turbo引擎+電摩打<br>馬力：356匹<br>扭力：800Nm<br>0-100km/h：4.8秒<br>極速：250km/h（電子限速）<br>查詢：BMWHK（31299010）</p><p>今日搶睇Vision</p><p>日期：今日起至7月12日<br>時間：10:30am-7:30pm<br>地點：中環國際金融中心商場第一層中庭</p></body></html>