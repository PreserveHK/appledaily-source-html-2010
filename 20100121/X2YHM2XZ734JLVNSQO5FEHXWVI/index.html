<html><header><meta charset="utf-8"><title>求驗客手記：加度素、泰利反璞歸真　漁夫農夫拍住上 - 求驗客</title></header><body><h1>求驗客手記：加度素、泰利反璞歸真　漁夫農夫拍住上 - 求驗客</h1><p>「埋嚟睇，埋嚟揀啦喂！」我求大俠比較傳統，喺超市林立情況下堅持去街市買餸，而講到買海鮮就一定要搵相熟嘅檔口，否則隨時被斬到一頸血！近日AC米蘭球星加度素，喺米蘭以北嘅瓦雷澤省開咗間海鮮店，都幾接近佢細個想做漁夫嘅志願，若然佢嚟香港開分店，我實第一個幫襯。</p><p>至愛撚手墨魚煮豆</p><p>呢位因踢法硬朗而被稱為「鬥牛㹴」嘅球星，之前成日同人講：「如果我唔踢波，一定去做漁夫……」佢仲未掛靴，怕且暫時唔可能親力親為捕魚，開舖賣海鮮應該係實踐理想嘅第一步。日前，以佢同友人命名間舖頭「GattusoeBianchi」開張，睇佢向百多名圍觀者兜售，又親自操刀切魚，手起刀落一啲都唔生手。<br>加度素擺明人緣好，岩布仙尼、碧咸、朗拿甸奴等隊友齊齊畀驚喜佢，突然來訪賀佢新舖開張；連養緊傷、效力祖雲達斯嘅老友伊亞昆達亦到賀，令加度素非常感動。佢講感受時講到眉飛色舞：「我愛海鮮，想見佢哋、觸摸佢哋，當然最後係將佢哋食晒落肚。我媽媽撚手小菜墨魚煮豆係我至愛。」講到咁high，佢仲話歡迎國際米蘭球迷，甚至教練摩連奴嚟幫襯㖭！咁識講嘢，祝你生意興隆啦！</p><p>泰利賣豪宅歸園田居</p><p>加度素目標做漁夫，車路士隊長泰利亦想回歸自然。有傳佢想改變生活方式過鄉村生活，正低調為喺薩里郡嘅豪宅放盤，叫價650萬鎊（逾8,000萬港元）；另外佢又賣其他物業，終極目標係儲夠錢喺鄉間買田又買地，日後同鍾意馬匹嘅太太一齊養吓動物，做個傳統英國鄉紳喎。佢寧願唔繼續同隊友杜奧巴、網球名將梅禮做鄰居，過近乎歸園田居嘅生活，講到尾，相信都係踢波壓力太大喇。</p></body></html>