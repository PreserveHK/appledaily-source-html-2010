<html><header><meta charset="utf-8"><title>Mini愛上圓</title></header><body><h1>Mini愛上圓</h1><p>唔係高就矮、唔係肥就瘦、唔係方就圓……幾咁阿媽係女人！之不過Netbook或稱作MiniNotebook，越出越圓潤，又點解唔可以越出越方形呢？百思不得其解！今日跟大家介紹兩部Mini，規格很相似，一部圓、另一部更圓！<br><br>記者︰陸俊雄<br>攝影︰林栢鈞<br>Model︰Sansu@PureModels</p><p>Pad上打圈</p><p>先說較圓的一部，是日系FUJITSU的MH380，用上新的AtomN450處理器，強調自己全日本製。佢最玄，亦最圓的地方，不是機身四隻角，而是TouchPad旁多了另一個圓形TouchPad；原來它是捲軸控制面板，順時針方向就向下捲，相反是向上捲，即是不停打圈就可流暢地上下捲動；你話巧立名目多餘啫！非也，連平日用慣Macbook，只用兩根指頭同時上下移動，就可做捲軸的我，也覺得這設計好用極了。對於Netbook類，TouchPad本身不會大得幾多來講，更是方便實用，而MH380本身的TouchPad則照樣有齊將圖片放大縮小和旋轉的功能。</p><p>USB串聯</p><p>MH380另一實用的地方，是可用USB接駁另一台電腦的光碟機。咁做有乜意義先？別以為用來看影碟咁多此一舉，而係用來裝軟件。眾所周知，Netbook是不會有光碟機，從前見人自裝新Windows，大費周章出動手指過幾次煩餐死，現在用USB直駁另一台電腦的光碟機，連外置碟盤都不用買，方便幾多。再者，USB的另一用法，是將MH380變身成一台32GB容量的流動儲存裝置，過片過相更加方便。USB手指容易唔見，Netbook雖小，但總不會易唔見喇！</p><p>MH380Profile︰</p><p>處理器︰IntelAtomN450<br>作業系統︰Windows7Starter<br>屏幕︰10.1"LED（1,366×768）<br>硬碟︰250GB/5400rpmSATA<br>記憶體︰1GBDDR2（最高支援2GB）<br>體積︰270×189×34.3mm<br>重量︰1.16kg<br>查詢︰FUJITSU（31018133）</p><p>同場加映<br>惡鬥HPMini210</p><p>另一部圓機，係HPMini210。純以外形比較，Mini210是靚仔很多；3隻色，黑和銀是有花紋、啞面，不像FUJITSU那部易打手指印，其實都幾重要。不過買電腦又未必人人只睇外表，一樣係AtomN450、250GB硬碟、1GBDDR2RAM，HP這部較FUJITSU平近乎$2,000，所以一定在功能上少了些甚麼。例如明顯係無圓形Pad、無跟機附帶USB串聯功能、無線網絡未去到n、鍵盤只係93%標準大細。</p><p>Mini210Profile︰</p><p>處理器︰IntelAtomN450<br>作業系統︰Windows7Starter<br>屏幕︰10.1"LED（1,366×768）<br>硬碟︰250GB/7200rpmSATA<br>記憶體︰1GBDDR2（最高支援2GB）<br>體積︰268×178×28.3mm<br>重量︰1.22kg<br>查詢︰HP（800938833）</p></body></html>