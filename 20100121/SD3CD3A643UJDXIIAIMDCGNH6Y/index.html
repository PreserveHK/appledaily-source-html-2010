<html><header><meta charset="utf-8"><title>把炮夥計 - 左丁山</title></header><body><h1>把炮夥計 - 左丁山</h1><p>俗語有云，跟老闆要知老闆姓乜，但一啲夥計如果真係有料到，為老闆賺到大錢嘅，直情可以搞掂老闆，除咗加薪之外，仲可以改變老闆嘅政治取向，犀利啩？新聞系學生在課堂內聽教授講新聞自由、為真理、揭露真相，是記者天職，或云會聽到有非理性亢奮，到佢哋畢業後，加入新聞界工作，慢慢就會發覺，新聞自由是老闆的新聞自由，不是記者編輯的自由，揭露真相，是老闆准記者報道嘅真相，未必是真相的全部。你以為講緊香港呀？非也，全世界都係咁，人人認為最自由民主嘅美國，就是如此。<br>美國總統奧巴馬就任一年後，○八年競選「真相」逐漸披露，包括克林頓睇唔起奧巴馬，奧巴馬罵拜登等等。最近又傳出，○八年秋天，新聞集團大老闆梅鐸審度競選形勢，想叫屬下嘅《紐約郵報》NewYorkPost寫社論支持奧巴馬，又想叫保守右派把持嘅霍士新聞電視台轉軚。點知霍士電視總裁RogerAiles收到風之後，立即約見大波士梅鐸，聲言如果霍士新聞要轉軚支持奧巴馬嘅話，佢就辭職不幹。哈，老闆大還是夥計大呢？通常在此情況下，老闆會覺得夥計驕橫，功高蓋主，會開夥計刀，立即踢走佢。<br>但係，兩人會面之後，霍士電視與Ailes簽訂新嘅長合約，畀佢年薪二千三百萬美元（包括花紅），仲多過梅鐸自己一年嘅薪酬，而且《紐約郵報》正式支持麥凱因，霍士電視繼續大罵奧巴馬一直至今天，換言之，梅鐸全面向夥計讓步。梅鐸啲仔女、女婿好鬼討厭Ailes，認為佢領導下之霍士太過保守，令佢哋在上流社會蒙羞，經常在梅鐸面前放箭，篤Ailes背脊。</p><p>如果在華人社會，好似Ailes呢啲夥計，死梗啦，理得佢幾有才幹。但呢位在俄亥俄大學主修「電台與電視」，二十七歲（四十二年前）就夠膽對副總統尼克遜講：「你在鏡頭前唔靚！」嘅聰明人，並非一般電視人，在佢領導下，霍士電視在○九年財政年度可賺七億美元（營運盈利），多過CNN、MSNBC、ABC、NBC及CBS各大新聞電視節目所賺嘅總和，收視率遙遙領先CNN。既然表現如此出色，大鱷老闆梅鐸都要睇佢台戲，霍士電視最近仲請埋佩琳做節目主持人，繼續猛烈批評奧巴馬與民主黨，繼續賺大錢。霍士電視嘅新聞自由唔係梅鐸嘅！</p></body></html>