<html><header><meta charset="utf-8"><title>特別版945SHG　高達上身</title></header><body><h1>特別版945SHG　高達上身</h1><p>高達迷除咗可以去日本朝拜台場高達外，最近又多咗個身份像徵，講嘅係最新水貨高達手機；趁高達30周年紀念，以SoftBank945SH為藍本，變身成945SHG，內置多款高達Theme，最正仲有埋隻1:100限量版高達模型，Fans向勁毒！<br><br>記者：許福合<br>攝影：譚盈傑<br>Model：HazelChui@GME<br>模型鳴謝：日通動畫廊（25605806）<br>地址：鰂魚涌康怡廣場北座2樓S26-S27舖</p><p>1:100高達模型</p><p>手機見得多，好似呢個咁大盒？都算首見！比一般MG模型盒差唔多大咗半個碼，打開之後就可見到最令Fans熱血沸騰嘅1:100RX-78-2特別版模型！原底模雖然只係一隻舊MG版高達，不過內骨架使用全金屬設計，一般模型舖絕對搵唔到，估計絕對炒得起。特別版內仲包括一個以高達駕駛艙作外貌嘅叉座，叉電時將佢哋放埋一齊，真係睇到都覺得滿足！手機本身以舊SoftBank945SH為藍本，所以外形其實就一樣，不過表面就會用上高達圖案設計，鏡頭部份亦明顯有高達元素，而且最有心思係會跟兩個機底殼，一個白色俾你粗用，另一個紅色近似盾牌就作為紀念。</p><p>高達Theme</p><p>除咗外形一身高達Look外，叫得特別版，連介面都轉為高達Style，可以選擇兩種高達Theme，另外亦可自選多款牆紙，甚至會自動轉換，不過講到最過癮，都仲係提供多種高達動畫聲效同對白，例如經典嘅出擊同警報聲，可以用作鈴聲或SMS等音效使用，淨係揀聲都有排玩，另外，影相時嘅快門聲，亦轉換成高達嘅槍聲，閃燈連動，出去影相真係型爆！<br>不過Fans們要注意，同原本嘅945SH一樣，高達版都係需要經過解鎖先可用到電話。基本功能亦完全一樣，如1,200萬像素CCD鏡頭、720p高清拍片、3.4吋Touch芒及3米防水等，無特別驚喜。</p><p>配件×高達</p><p>Profile</p><p>制式：	GSM三頻、WCDMA<br>屏幕：	3.4吋480×854（外屏1.4吋）<br>相機：	1,200萬像素CCD<br>錄影：	720p<br>記憶卡：microSD<br>通話時間：約210分鐘<br>備用時間：約370小時<br>體積：	112.5×51.5×18.2mm<br>重量：	140g<br>查詢：	三禾電氣（23740618）</p></body></html>