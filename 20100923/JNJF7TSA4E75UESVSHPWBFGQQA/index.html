<html><header><meta charset="utf-8"><title>皇帝陪瞓　椅夢正酣</title></header><body><h1>皇帝陪瞓　椅夢正酣</h1><p>全新Elgrand推出僅1個月，日本定單已突破1萬架，除證明有米o架仔未因經濟衰退而揞實荷包外，亦睇到呢架七人車王走超豪路線，貴啲都大把人買。齋睇中排兩張超級皇帝椅，軟熟舒服坐落唔願走，加埋全車為你而生嘅豪華設備，長短途車都足以令人酣酣入睡。<br><br>記者：徐影龍　<br>攝影：陳盛臣<br>Model：Betrys@GMEModels<br>服裝提供：BLABLABRA</p><p>全球首創第三摺位</p><p>行貨ElgrandHWS版火速到港，準備10月大搞力谷，另一同事親身到日本橫濱試揸實嘆過，對全車豪華享受讚不絕口，恨得我牙癢癢。好彩富記啱啱返咗另一款3.5LRider，火速跳上中排皇帝椅，升起腳墊、校靚背脊角度，仲有全球首創第三個摺位－膊頭傾斜度，感受一下陸上FirstClass的滋味。不知模特兒Betrys交足戲還是張椅舒服得滯，影完一輪相，我呢個「動作指導」同靚女都無意落車，Betrys更有昏昏欲睡之勢。咁舒服，全因「椅王」Ottoman唔只猛塞厚實海綿咁簡單，仲內置彈簧結構，軟熟以外仲有固定彈力，配合頭枕，身旁承托角度啱啱好，可以話舒服過屋企張蓆夢思呀！老闆以後可以當Rider是第二睡房嚟叉電呢！
</p><p>BOSE靚聲炸得有層次</p><p>Rider版同HWS骨子裏同出一轍，最大分別在於外形。Rider版除改了雙出式尾喉及電鍍軨外，頭唇亦換上全電鍍物料，霧燈融入其中，整體感覺偏向動態霸氣。試車日橫風橫雨，未能狠試3.5LV6偈的爆發力，反倒令我注意力更集中，搜括出兩隻手都數唔晒的豪華設備。Keyless、藍芽、電尾冚、前座電控椅這些已是基本指定動作，更豪的有頂頭全電動11吋高清大芒，加埋名牌BOSE迴環喇叭，轟起《逃》時唔會一味得個嘈字，似Hi-Fi舖試聽室咁立體有層次。其餘富貴設備仲有雙電趟門、防UV雙電窗、除臭及空氣淨化系統、360度全景車外監控鏡頭等，以上設備全部可由中控台操作，聽歌睇碟開門上落，全由醒目司機代勞，老闆坐在中排專心享受就得喇！</p><p>NissanElgrandRider規格</p><p>引擎：3,500ccV6	<br>馬力：280ps/6,400rpm	<br>扭力：344Nm/4,400rpm<br>傳動：6速XtronicCVT+/-波箱	<br>售價：$630,000起	<br>查詢：28776700（富利堡）
</p></body></html>