<html><header><meta charset="utf-8"><title>賀藝能25周年馮仁昭四圍超：阿倫難忘開騷填數 - 馮仁昭</title></header><body><h1>賀藝能25周年<br>馮仁昭四圍超：阿倫難忘開騷填數 - 馮仁昭</h1><p>由劉德華第一位經理人張國忠打理嘅藝能經理人公司，噚日喺九龍灣國際展貿中心舉行晚宴，慶祝公司成立25周年。劉德華同老闆之一嘅譚詠麟同老友曾志偉自然撐場、阿倫仲帶埋阿媽出嚟，仲有李克勤都畀面出席、狄波拉同四哥就前後腳到場，擔任司儀嘅黃伊汶就盛裝出現。</p><p>克勤自嘲年紀大</p><p>阿倫接受訪問時話：「一陣有過百萬獎金同獎品，仲會同溫拿上台表演。」阿倫話公司嚟緊都有唔少大計，當中就會同許冠文搞一個talkshow。講到公司成立25年，佢最難忘嘅要數喺成立初期俾人放飛機，佢話：「開頭有位大老細應承會投資，點知後來抽頭，但係已經請晒人，咁咪惟有我開演唱會幫手搵錢囉！」佢又話自己近期好旺，啱啱過去嘅金馬獎同自己握過手或者影過合照嘅人都攞獎。<br>另外，跟藝能合作達20年嘅克勤話大家目前嘅關係已經去到唔在乎一紙合約，佢話：「我同公司已經昇華到有冇合約都冇所謂。」克勤笑言自己年紀唔細，所以冇想過過檔第二間公司。</p></body></html>