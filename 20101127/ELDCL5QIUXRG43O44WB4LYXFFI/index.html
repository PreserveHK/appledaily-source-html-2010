<html><header><meta charset="utf-8"><title>女人斟：亞男戀祖藍高度沉迷</title></header><body><h1>女人斟：亞男戀祖藍高度沉迷</h1><p>王祖藍主演的真人版《情人眼裏高一D》，女主角是李亞男。亞男高祖藍6吋，長短腳之戀曝光頓成熱話，但她眼裏又出西施，大讚祖藍風趣、孝順、有愛心，易服夠索，真身夠man，雌雄同體都勁掂。男友百樣好，難怪亞男愛得癡心，希望35歲前「登、登、登、登」入教堂。　撰文：王崇穎</p><p>身為2005年國際華裔小姐冠軍的李亞男，身高5呎9吋，來自加拿大的她大學畢業，有姿色有學歷，雖然她入行後在工作上未有太大突破，但早前與王祖藍公開長短腳之戀卻大受注目。雖讓不少人跌爛眼鏡，但愛情無界限，她眼中的祖藍樣樣好，兩人拍拖又開心，夫復何求。<br>剛度過26歲生日的亞男，和30歲的祖藍秘戀年半，至近日才公開情侶關係，亞男還大讚男友靚仔又心地好，所以每次提起他總笑不停，那管旁人「O嘴」，亞男日前在將軍澳接受訪問時說：「其實我哋真係好夾，喺性格方面都OK，加上我哋有共同信仰，大家只係喺外形方面有少少驚訝啫。」</p><p>男友優點數不完</p><p>亞男直言當初選擇祖藍的時候，已有心理準備面對高度問題，她笑說：「一早已經預咗俾人咁樣寫，我只係覺得人哋唔了解我哋，以後大家多啲了解我哋就會明白。」<br>揀男友，亞男會欣賞對方的內在多於外在，她說：「外形會隨年紀而改變，反而內在就比較永恒，我相信佢係鍾意我內在多過外在。」原來今次是她第二次拍拖，對上一次已是入行前於加拿大讀大學的時候，至於祖藍有何吸引之處，她就滔滔不絕：「我哋有共同信仰，佢係一個好有愛心，好孝順同對身邊每一個人都好好嘅人，而且佢好風趣，會得我好開心，有時工作好攰嘅時候，互相對方開心係好重要，但係其實平時私底下係我佢開心。」<br>亞男揚言除了常帶歡樂給男友外，相處期間也令他學懂如何去愛，她說：「佢都話識咗我之後，令佢識得乜嘢叫愛，雖然大家仲係學習中，不過大家喺呢方面可以互勵互勉。」</p><p>「想35歲前結婚」</p><p>現時不必隱藏戀事，亞男承認很開心，感情上的點滴也可以好好分享，她說：「家最開心係唔使偷偷摸摸，大家可以公開咁一齊出去食餐飯，始終大家都好忙，所以都會好珍惜。」<br>亞男和祖藍拍拖年半，彼此也算互相了解，至於是否已認定祖藍為結婚對象時，亞男不諱言說：「大家都希望有好嘅將來，不過家唔會去諗呢樣嘢住，都係專注工作先，目前真係先叫有啲空間畀大家去拍拖，咁始終都會有個盼望，都會想喺35歲之前結婚。」<br>服裝提供：clubmonaco</p></body></html>