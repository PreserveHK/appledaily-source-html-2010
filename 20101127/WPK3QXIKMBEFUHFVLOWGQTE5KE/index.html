<html><header><meta charset="utf-8"><title>隔牆有耳：名嘴舌戰電訊魔童王維基 - 李八方</title></header><body><h1>隔牆有耳：名嘴舌戰電訊魔童王維基 - 李八方</h1><p>電訊魔童王維基一向係科技潮人，大班鄭經翰則iPhone不離手，兩位科技達人噚日出席香港資訊及通訊科技獎揭幕禮，喺「數碼龍門陣」環節上，魔童話手機轉款密、各個品牌嘅火牛又唔統一，大嘆唔夠環保。大班即時發揮名嘴本色，話香港幾個收費電視一間一嚿解碼器，令佢屋企擺滿呢啲「一嚿嚿」，阻地方之餘又製造好多電子廢物，比手機製造商更唔環保。魔童聽到無奈苦笑，話統一解碼器唔係佢一個人話到事，要競爭對手肯先得。</p><p>高錕學識玩iPad</p><p>講開數碼趨勢，大班不忘賣廣告，話佢個雄濤數碼電台第時有得聽仲有得睇，聽眾用智能手機聽電台嗰陣，例如講緊交通擠塞，電台可以同時喺手機顯示交通情況嘅圖片；聽教英文節目時，手機又會有英文字串法等，總之除咗片段之外乜都有。<br>另外，同場嘅評審盧永仁話，早前幫諾獎得主高錕搞慈善基金時，送咗部iPad畀高錕，呢位患咗腦退化症嘅老人家已經識用iPad睇相，放大縮細，相信有助佢保持記憶力。</p></body></html>