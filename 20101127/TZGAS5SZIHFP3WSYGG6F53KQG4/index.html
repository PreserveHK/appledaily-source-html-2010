<html><header><meta charset="utf-8"><title>避開SSD盤 - 左丁山</title></header><body><h1>避開SSD盤 - 左丁山</h1><p>特區政府打地產炒家，呢次不是狼來了，而是餓虎擒羊，徵收最高達15%嘅額外印花稅，炒家唯有退避三舍。政府呢招係幾夠辣，但令人不解嘅就係唔肯講明額外印花稅由賣家負擔，搞到地產代理不知如何是好。根據報導，中原地產內部有指引，叫代理講明，額外印花稅由賣家支付，但中原嘅勁敵美聯就跟鄭汝樺局長行事，叫代理拉埋買家賣家雙方談判如何攤分。中原仲立即為一啲須要繳付額外印花稅（即持有期少於兩年）嘅樓盤加上SSD印記，稱之為SSD盤（SpecialStampDuty），提醒代理特別留神。<br>左丁山特登打電話問吓地產代理極資深人物地產W，問吓佢意見，SSD究竟應該由邊個俾？地產W答得斬釘截鐵：「如果我係買家，SSD一個崩都唔俾，梗係要賣家負責啦，鄭汝樺局長冇膽兼腳軟，唔敢講明要由賣家負責，抵鬧之至，打老虎就打老虎啦，使乜含糊其詞，叫買家賣家商量啫，根本冇得商量，SSD一定要賣家俾晒。」<br>有冇術出呀？地產W話：「依家都有嘅嘞，譬如豪宅印花稅高達4.25%，咪有買家賣家故意以較低價格成交，餘額唔寫入買賣合約，私底下搞掂囉，但稅務局對此早有經驗，吼到實晒，隨時會追查番嘅。有埋SSD之後，相信故意㩒低成交價嘅交易，會有所增加，稅務局要留神啲嘞。」<br>現在去買樓，用家最好避開啲SSD盤先，唔好沾手，以免交易時麻煩多，淨係拗SSD由邊個俾已經夠煩，即使地產代理已說服賣家繳付SSD，仍然未必信得過，地產W話：「可能本來係一千萬元嘅樓，賣家要賣一千二百萬，交咗一百八十萬SSD，佢仍然袋多咗二十萬，買家做咗羊牯。」如此市道下，賣家有冇辦法加價出售，將SSD轉嫁到買家身上呢？表面睇就比較難，除非買家係儍仔，但係轉嫁到一部份，實在不足為奇。故此地產W認為點都係忘記啲SSD盤，係市面上仲有大把唔駛交SSD嘅二手樓嘅啫。</p></body></html>