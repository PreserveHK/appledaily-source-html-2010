<html><header><meta charset="utf-8"><title>中環在線：開易推介會唔印書仔送公仔 - 李華華</title></header><body><h1>中環在線：開易推介會唔印書仔送公仔 - 李華華</h1><p>開易控股（2011）噚日舉行「投推」（投資者推介會），點知「百冇」──冇投推書、冇公司書仔，就連slide都冇放畀投資者睇，管理層剩係喺會上面齋talk咁sell佢哋隻股份。公關姐姐話，公司一早將啲資料放咗上網，為咗響應環保，管理層決定唔印書仔，但係為咗加深投資者對公司嘅認識，每個投資者都會獲贈一個林丹公仔同一隻「USB手指」。<br>點解係林丹（圖）嘅？佢話林丹係李寧（2331）贊助嘅運動員，而李寧就係開易個客，個公仔都係開易幫李寧設計嘅……講開又講，原來開易個英文名Kee係潮州話嚟，意思係「崛起」，即係公司希望佢哋嘅拉鏈生意可以越做越大咁話喎！</p></body></html>