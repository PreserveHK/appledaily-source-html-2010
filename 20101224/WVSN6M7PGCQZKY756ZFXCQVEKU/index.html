<html><header><meta charset="utf-8"><title>眾兄弟力撐好仔肥媽爆吳國敬薑</title></header><body><h1>眾兄弟力撐好仔<br>肥媽爆吳國敬薑</h1><p>樂壇霹靂火吳國敬本周一揮刀恐嚇鄰居，他被捕後遭落案控告刑事恐嚇，下周提堂。阿敬昨日又被車行老闆爆料指付定金買車後卻反口，但瑪利亞（肥媽）攬上身表示近日追阿敬交歌才導致他壓力爆煲，張衞健則表示阿敬非躁底。</p><p>資深唱作人吳國敬近日犯官非，有指他作曲時發出噪音，其鄰居本周一上午決定搬家，但因搬運貨車被阿敬停泊的私家車所阻，雙方再起爭拗，其間阿敬揮刀，鄰居不慎跌倒受傷，翌日報警，警方調查後將阿敬拘捕，落案控以刑事恐嚇，下周五大除夕提堂。阿敬被捕消息曝光，昨日本報又接獲車行老闆投訴，指阿敬上月付定金買車，事後卻反悔，並要求索回定金，阿敬的是非停不了。</p><p>健仔讚有義氣</p><p>好友張衞健昨日在電話訪問中力撐說：「我哋由細玩到大，我唔覺阿敬脾氣火爆，冇見過佢同人嘈交，相反佢好肯幫人。」健仔自爆阿敬是他恩公：「幾年前，我經濟唔好，問阿敬借錢，佢二話不說將自己身家一半畀咗我，佢份人就係咁有義氣。」對於好友力撐，吳國敬昨日以短訊回覆：「多謝。」但卻避談買車糾紛事件和案情。</p><p>肥媽自責施壓</p><p>早前與阿敬做亞視音樂節目《亞洲星光大道3》的瑪利亞也很擔心，她昨日聯絡阿敬問候，她昨日在電話說：「阿敬話多謝大家關心，唔知係咪佢太大壓力，我呢排追佢幫亢帥克作歌，我幾乎日日都打電話煩佢，呢件事我都要負多少責任，我同佢講太攰唔好交貨住。」肥媽表示不覺阿敬為人暴躁，她說：「佢性格有時會衝動咗啲，佢係薑。」<br>阿敬今晚會到廣州做Big4演唱會表演嘉賓，好友許志安昨日透過經理人回應：「我睇報紙先知，唔知詳情唔講太多，但我認識嘅阿敬唔係火爆嘅人，佢平時待人好親切有禮，唔知係咪當中有誤會發生咗，我哋一班兄弟都好關心佢，希望佢快啲解決件事。」吳雨霏和周國豐也異口同聲撐阿敬，呂方昨日在新城電台訪問時說：「真係小李飛刀喇，可能仲未瞓醒，發緊夢，或者啲人講大咗。」呂方謂有時藝人犯事會被放大。<br>採訪：比華利</p></body></html>