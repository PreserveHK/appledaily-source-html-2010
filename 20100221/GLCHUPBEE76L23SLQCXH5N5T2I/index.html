<html><header><meta charset="utf-8"><title>神秘三角　睇到眼鯨鯨</title></header><body><h1>神秘三角　睇到眼鯨鯨</h1><p>究竟大嶼山仲見唔見到中華白海豚？同是一片海，我們要佔有，沖繩人早學識擁抱。零污染的海，水質清澈如蒸餾水，難怪不只魚特別多，在這天然小島上，連人也特別長壽。若我是一條魚，都揀沖繩這個五星級的家。有過百條座頭鯨，現在也回到這家待產了。<br><br>記者、攝影：吳允冲<br>鳴謝：香港快運航空、SOLARE飯店度假村集團、沖繩觀光會議局</p><p>大牌座頭鯨</p><p>踏入一月，就是座頭鯨南下嬉春交配繁殖之時，離那霸40公里的座間味島附近，便是鯨哥鯨姐的尋歡之地。座頭鯨的happytime由1月到3月，天氣越凍，鯨魚露面的機會越高，雖然說看到鯨魚的機會高達九成，但實際都要睇彩數。從那霸的漁港出發，要「飛馳」約一個鐘，才去到鯨魚出沒的以慶良間近海。沿途昏睡的昏睡，嘔吐的嘔吐，出到海唯一能做的是——呆等！就這樣守了半個鐘，海風吹到面容扭曲，口中在嘀咕着。不停與鄰船交換情報的船長，此刻終於大叫：「在兩點鐘方向！」睇到啦！睇到啦！睇到一條水柱！應該是鯨魚在噴水！果然，兩秒後，神秘黑三角終於露出海面，雖然憑肉眼睇，只有三角朱古力咁大。不夠兩秒，鯨魚又消失了，真係眨吓眼就唔見影。十分鐘後，另一條鯨魚又蒲頭，露出了大半的背鰭，更會擺尾！但始終不肯伸出頭來sayhi，真大牌。船長宣佈回程，第3條鯨魚竟又出現！還在面前不遠處！可惜最終也見識不到這頭30公噸，巨如雙層巴士的座頭鯨起身翻騰，就此打道回府，確實心有不甘。</p><p>網址： http://www.cerulean-blue.co.jp <br>費用：成人約$335，小童約$249</p><p>深海百科</p><p>幸好，還有過百佳麗可以多角度任睇。貴為世界級的美ら海水族館早已成為沖繩的地標，去得沖繩必要到一到。就算海洋公園已經由細去到大，海洋生物早已見怪不怪，但站在那個5層高、35米寬的巨型水槽「黑潮之海」前，仍然覺得震撼。過百種大小魚類：魔鬼魚、蘇眉、熱帶魚空群而出，另有大大小小展示缸，珊瑚、水母、巨型烏賊等海洋生物睇極都唔完，更可以落手摸摸海星和珊瑚。好笑是我們一行港燦將水族館當作是海鮮酒家，大家關心的只是「究竟條魚食唔食得？睇佢個款肉質好似好滑喎……」不過鎮館小生鯨鯊的巨無霸身形長達12米，若在海中相遇，相信我們一行人只能淪為大魚的午餐！另一花旦則是住在小缸中的超迷你鰻魚，半身隱藏在沙中，憑着很潮的黑白波點和黃色間條外衣，加上纖幼的苗條身形成為館內的紅牌阿姐，人氣爆燈。</p><p>沖繩美ら海水族館</p><p>沖繩縣國頭郡本部町字石川424番地海洋博公園<br>入場費：成人約$155，小童約$51</p><p>釣魚無難度</p><p>遠觀過鯨，也隔着玻璃近看過鯊，嫌大海的氣息還未夠濃厚，仲可以去到本部町試一試近岸船釣。欠缺耐性的我，本來擔心兩個鐘在船上會悶到瞓着，不過魚一條一條上釣，時間居然過得很快。看雷達顯示，海裏的魚極多，要魚兒上釣不是難事，能否成功將魚釣起，便要看閣下的功力，單是勾魚餌就有難度，勾得差時魚吃到餌也不會上釣。基本上，一將魚絲放下，不出20秒便會有魚埋身，感到震動便要即時絞魚絲！兩小時內，我就成功釣到3條，我們一行5人共有14條收穫！當中最多是黑藍色的Hiraniza，亦有像塘虱，頭上有兩條觸鬚，被我們戲稱為「叔公」的Himegi。行過魚市場，類似的海魚條條都值幾千日圓！這兩小時充滿成果，確實沒有白費！船長即時把魚放血，將魚拿到附近餐廳做成刺身，肉質鮮味有彈性，完全沒有腥味！</p><p>觀光遊船Merulima號</p><p>網址： http://www3.ocn.ne.jp/~morinta/ <br>收費：每位$430（2小時）</p><p>海藻扮蟹子</p><p>小小魚生不夠攝牙罅，靠海食海的沖繩還有大把特產。出晒名的有「海中髮菜」水雲，只能在極清澈的水中生長。滑潺潺的口感雖然不討好，但含有極豐富鈣質和鐵質，沖繩的阿姨們都說靠吃它抗氧化！還有「素蟹子」海葡萄，一大串無論口感和味道都和蟹子很似，其實是海藻的一種，在系滿市的物產市場，甚至可以搵到用海葡萄做的雪糕！市場一邊賣地道手信，像海鹽和魚糕，另一邊的魚市場則可找到平價又新鮮刺身壽司、海葡萄和即開的生蠔。規模不算大，勝在平靚正。</p><p>Okinawa'sBlueSea</p><p>溫馨提示：沖繩最佳手信乃係海洋之精華–雪鹽，比幼鹽更幼狀如雪粉，味道少鹹多鮮。</p><p>TravelMemo
</p><p>持BNO或特區護照可免簽證停留90日。查詢：25221184（日本領事館）<br><br>香港快運航空來回香港及沖繩，每位$3,380起。查詢：<br> http://www.hongkongairlines.com（香港快運航空） <br><br>100日圓約兌8.44港元（文中價錢已折算港元）<br><br>100V，兩扁腳插座
</p><p>日本沖繩下周天晴，15-21℃</p></body></html>