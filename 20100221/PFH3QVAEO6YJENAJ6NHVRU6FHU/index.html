<html><header><meta charset="utf-8"><title>加息最好 - 左丁山</title></header><body><h1>加息最好 - 左丁山</h1><p>記者G跑慣地產新聞，過年前已收到不少請柬，請佢參加地產界春茗，令佢應接不暇，佢捉住一位相熟嘅地產代理董事L問：「牛年好好景，故此虎年大排筵席噃。可記得舊年你哋一係老早聲明唔擺春茗，又或者臨時取消春茗嘅？」董事L答：「牛年點同呢，鼠年有金融海嘯，牛年年初大家都好驚，又怕畀人批評我哋大花筒，咪要扮低調，以示共度時艱囉。今年唔得喇，勒都勒唔住，佣金收入大爆燈，一月賣個滿堂紅，二月、三月繼續氣勢如虹，你話公司唔大擺春茗呀，啲代理唔肯過你，我哋真係好好景，唔講得笑！」代理咁好生意，一要多謝內地同胞，二要多謝跨國公司湧嚟香港開分公司或地區總部，第三至到多謝本港闊佬多，買樓買到上癮，有位老友記為咗感冒要隔離自己，唔住酒店，索性買多一層樓，以備感冒時獨自居住，以免傳染家人。我哋當初笑佢銀紙識得咬佢，唔用就會身痕呢，家佢又笑到四萬咁口嘞：「哈哈哈，買咗一層感冒樓，升晒值嘞，以後一世睇醫生都唔使再籌錢！」<br>有錢就識得搵錢，身無長物者永遠上唔到樓。地產分析師顏偉洪話利率低至近乎零，買樓絕對合乎理性。佢所言有理，但正如左丁山以前引述另一位分析師講過，各國政府人為地㩒低利率，扭曲晒資源分配，資本分配，為社會不穩定，為貧富懸殊埋下深層炸彈。零息一定鼓勵炒風，催谷泡沫之形成，打擊儲蓄意欲並且令普通打工仔冇心機正常工作。據賓架界耳語，金管局總裁陳德霖一上任就注意到呢個問題，但因為聯繫滙率不准郁動，香港不可能脫離美國低利率政策，陳總可以做嘅唔多，只能在行政上抑制吓豪宅炒風而已。<br>左丁山心為之危，主張盡早退市加息，公共財政政策唔係只識得救市，只識得托住股市與地產嘅啫，加息係一個最好嘅調控/平衡方法，阻止泡沫，明益退休及儲蓄人士，久唔久就派糖，小恩小惠於事無補，派得多就被認為理所當然，唔派會俾人鬧，非長久之計也。</p></body></html>