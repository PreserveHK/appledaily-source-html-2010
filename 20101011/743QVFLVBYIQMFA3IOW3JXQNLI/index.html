<html><header><meta charset="utf-8"><title>家族事業 - 左丁山</title></header><body><h1>家族事業 - 左丁山</h1><p>新鴻基郭氏兄弟有分家之說，當事人否認之。細看新鴻基地產發出之新聞稿，三兄弟所得權益有細微分別，就係「郭炳湘的家人」，「郭炳江及其家人」，「郭炳聯及其家人」，照字面睇，郭炳湘本人冇份喎，但大郭發表回應又話他的權益與其他人「應」無分別。好一個「應」字，係主觀意願吖，還是實情的側面？<br>無論內情如何，都唔關其他人事，但以一個千幾億元市值嘅上市公司嚟講，最大股東郭氏家族處理上一代遺留落嚟嘅股份，有少少兄弟糾纏不清之處，確令人嘆息。香港家族一啲財產分配問題，往往導致兄弟產生不同意見，例如鏞記，例如福臨門，或者不止香港如此，最近南韓現代集團也有弟與孤嫂之爭，前年印度大集團Reliance有兄弟之爭，台灣王永慶死後，各房兄弟姊妹亦係上法庭。<br>家族事業是否可以一直不分家，繼續旺盛？外國例子唔係冇，不過少啲。美國杜瓊斯/《華爾街日報》本是家族企業，享譽甚隆，卒之俾梅鐸嘅新聞集團買咗，但梅鐸不在之後，佢嘅子孫又如何營運「新聞集團」，保持威勢？仍是一個謎。福特汽車去到第三代，就由家族外人士接管，洛克菲勒家族本是大通銀行大股東，而今在銀行已無多大影響力，JP摩根大通銀行只是一個名字，何來JP摩根後人在銀行內話事。<br>前一輪與投資銀行家Ｙ在銀行家會所（BankersClub）請mentee吃午飯，mentee原來係靚女，已經畢業，在國金二期返工，賓架Ｙ為免俾人見到（在銀行家會所請吃飯，就係要俾人見到啦！）有所誤會，所以特登搵埋左丁山作陪。呢位港大生又係幾醒目嘅，由沙田去藍田去港大，而今在國金二期落腳，又係一個衝出平民區嘅好例子。與賓架Ｙ講起，英國有三百年歷史啲商人銀行，逐一消失，不再是IPO、併購、證券市場嘅重要參與者，有何原因？賓架Ｙ話：「甚麼英國皇室財務顧問，拿破崙嘅銀行家，已一一俾美資投資銀行或英國商業銀行吞併晒，大家只知高盛、大摩等等，邊度仲會記得昔日倫敦城之商人銀行吖。一個大分別就係，家族企業維持到一段時間就有錢財（capital）與人才嘅問題，前者係因為子孫繁衍，大家長期食息，不願供股，後者係因為家族後人未必個個咁叻或有志趣為家族做事，此乃自然之事，非任何人所能解決。」</p></body></html>