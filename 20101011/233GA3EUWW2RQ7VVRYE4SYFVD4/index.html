<html><header><meta charset="utf-8"><title>隔牆有耳：137對新人註冊　包括女主播十全十美諧連理 - 李八方</title></header><body><h1>隔牆有耳：137對新人註冊　包括女主播<br>十全十美諧連理 - 李八方</h1><p>世紀好日終於殺到，全港噚日陷入結婚暴潮，吉時到屋苑下面閒閒哋泊住幾部花車，街頭巷尾都見到人盛裝「mua…mua…」咀到唔停得口，唔單止婚姻註冊處註冊人數創新高、138個名額用盡（但有一對甩底），聖堂門口掛晒花鐘，私人證婚場所都人頭湧湧，觀禮嘅人企晒出街，連平日比較少人book嘅小型中式婚宴場都爆到嘭嘭聲，中國人對數字嘅迷戀，再創歷史傳奇。</p><p>搵朋友一齊上網登記</p><p>今年情人節求婚成功嘅陳生，為咗爭得完美中嘅極致，同女友三個半月前call行老友，十幾友晨早彈起身click爆婚姻登記處網頁，結果幸運中標，book到10月10號10點正註冊呢個神聖時刻，陳生讀誓詞嗰陣有少少緊張，佢話呢個日子結婚有十全十美嘅意思，註冊完之後擺cocktail，明年先補擺喜酒。<br>10月10號生日嘅石生，之前都係發晒力希望book到完美時刻，最終只係揀到10點半註冊，不過無損一對新人心情。石生話兩個人拍咗五年幾拖都係等今日，雖然落住毛毛雨不過都好開心，但就同八方呻酒席好難book，問咗六、七間都full咗，惟有同陳生一樣明年補擺。梗係啦，原來噚日比起上年9月9號「長長久久」仲多咗11對新人結婚，有新人兩年前就開始準備喇。</p><p>拋花球落女主播手上</p><p>講到矚目，可能要數噚日尖沙嘴文化中心第一對註冊嘅新人，大家有冇留意呢幾晚嘅無記新聞，唔見咗女主播方健儀（Akina）呢？原來佢都係噚日同男朋友講我願意。平日端莊斯文嘅佢，一身簡約婚紗，坐住架TVBUDDY車牌粉紅花車到場。一對新人心情大好，錫住轉左又轉右，等所有行家都影到靚相，堪稱最合作受訪者。<br>Akina搖身一變做咗洪太，新郎哥據聞係同台工程師，噚日着住對白色波鞋，同老婆一個有型、一個優雅。去到最刺激嘅拋花球環節，一眾靚女記者一字排開，但有人扮講電話躲避，結果被男同事發現，被迫搶花球，最後紫色馬蹄蘭花球落喺年輕女主播手中，大家估吓係邊位？<br>mailto:pf_lee@appledaily.com</p></body></html>