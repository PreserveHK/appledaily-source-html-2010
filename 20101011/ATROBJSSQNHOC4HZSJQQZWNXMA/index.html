<html><header><meta charset="utf-8"><title>澳門直擊關淑怡自認感性　對空凳唱到喊</title></header><body><h1>澳門直擊<br>關淑怡自認感性　對空凳唱到喊</h1><p>關淑怡前晚首次在澳門舉行演唱會，雖然只得七成入座率，但她落力演出，更唱出多首別人的歌。關淑怡在台上為自己平反，自言是一個易流淚的人，並非外間所指又寸及易黑面，她演繹《人生可有知己》時更一度感觸哽咽。</p><p>久未舉行個唱的關淑怡前晚在澳門金光綜藝館開騷，雖然今次是關淑怡首次在澳門開騷，但因宣傳不足，入座率僅得七成，不過一向有性格的關淑怡對空凳視若無睹，在台上落力獻唱，先後換了三套Versace服裝，又與男dancer大跳辣身舞，擁抱、摸臀兼摸胸邊，即時令全場氣溫升高。</p><p>罕談內心感受</p><p>今次關淑怡主打獻唱別人的歌，當中包括梅艷芳的《夢伴》、Beyond的《情人》、譚詠麟的《幻影》、草蜢的《失樂園》、王菲的《我願意》等，令人聽出耳油。關淑怡在台上表示今次個唱不算是正式的演唱會，反而是令她有機會與觀眾近距離接觸，當她演繹到《人生可有知己》時一度感觸哽咽，搞到變花面貓，喊到眼線都甩色。<br>平日甚少流露心中情的關淑怡難得向觀眾分享感受，她說：「啲人成日話我寸同黑面，其實我好易喊，多謝你哋嘅支持。其實好多人都成日叫我唱其他人嘅歌，我個人意願就唔想，因為十幾年前已經出過碟，我間唔中唱啲我鍾意嘅歌手嘅歌，係因為我尊重原唱者、作曲作詞人，點解唔俾我唱（指《我願意》），呢首歌好有意思，我送畀一路以來睇住我出道，鍾意聽我唱歌同好憎我嘅人。」
</p><p>懶理被指黑面</p><p>事後關淑怡接受訪問時坦言十分喜歡《人生可有知己》，她說：「當年聽呢首歌已聽到喊，呢首歌代表好多人包括我，代表好多人生經歷，我唔介意俾人話黑面，係我個人較感性，如果我唔鍾意就唔會睬你，如果我鍾意就同你交個心。」<br>採訪：王連連　攝影：葉君海</p></body></html>