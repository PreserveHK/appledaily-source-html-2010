<html><header><meta charset="utf-8"><title>smart好色　底價$99,000</title></header><body><h1>smart好色　底價$99,000</h1><p>震撼！大家聽到新一代smartfortwo的車價竟然破天荒低至$99,000，的確嚇親人！不論韓國車定日本車，試問家仲有乜嘢新車做到呢個價！加埋全線換上mhd環保引擎，每公里只係約$0.6的油耗，要型住日日揸返工，實在別無其他至抵之選。各位心郁郁想做車主的年輕人，時候到喇！<br><br>記者：許維雅<br>攝影：伍慶泉<br>Model：CC</p><p>新色搶眼　送彩貼拉花</p><p>要搶年輕人市場，除外形夠潮，車價絕對重要！新一代smartfortwo雖然臨近年尾才登場，但其puremhd版就成功衝破低至十萬元關口，以$99,000招攬年輕一族，比起舊年到港時平咗接近兩萬元！因為pure版暫時未到港，先試試車價十三萬多的全新pulse版，第一眼望落去，短小可愛的外形無乜大改變，不過啞淺綠色的車身就夠晒搶眼。<br>原來新款smart今期特別好「色」，大部份改動都同顏色有關，如車身顏色新增啞色系列、兩側安全車體結構新添白色選擇以便撞色、開篷版亦有全新紅色及藍色軟篷。此外，pulse版及passion版更附送全新「bodypanelplus」套裝，當中車頭泵把、尾擾流、裙腳及油缸蓋都會由以往黑色改為同車身顏色一樣的顏色，少了黑膠味，無咁玩具車Feel。想色彩再豐富啲，訂購2010年出廠的車，會送連工包料價值$9,000的貼彩拉花，共6款選擇。</p><p>停車用電　起步要習慣</p><p>全新smart的另一大賣點就係更環保，舊年小試牛刀率先將pure版用上mhd環保技術，新一代除BRABUS版外，全線都會換上呢副油耗每百公里只需4.2公升的新引擎，以每公升$14油價計算，每公里只需約$0.6，返工揸長途都十分經濟，且二氧化碳排放量亦降至每公里98克，為環保出力。<br>不過車速低至8km/h以下會自動關掉引擎行電的mhd，每次停完燈位先會再着引擎起步，呢方面可能需要時間適應。身邊好多揸車新手聽完車價油耗都心郁郁，惟獨擔心車仔細細唔安全，他們實在有所不知，呢架欖核小車於防撞方面已經攞晒獎喇！</p><p>慳幾萬有道理</p><p>大家可能搞唔清楚pure版同pulse版有乜嘢分別？pure版除了天幕頂、電軚、電摺鏡及加減波撥片等Options欠奉外，合金輪圈變為15吋鐵皮軨，馬力及扭力亦分別較pulse版稍遜10匹及3Nm。簡單嚟講，除咗套軨，全部都係內在嘢，驟眼望根本分別不大，呢幾萬元實在慳得過！
</p><p>規格<br></p><p>引擎：999cc直三<br>馬力：71hp/5,800rpm<br>扭力：92Nm/2,800rpm<br>傳動：5前速自動波<br>售價：pulsemhd版　$133,722puremhd版　$99,000<br>查詢：34288666（smartHK）</p></body></html>