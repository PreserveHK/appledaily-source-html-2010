<html><header><meta charset="utf-8"><title>鵬哥：思捷扮女人唔好笑</title></header><body><h1>鵬哥：思捷扮女人唔好笑</h1><p>無綫福祿壽靠扮嘢入屋，身為扮嘢鼻祖的盧海鵬直言有留意三位後輩演出，日前鵬哥在上環綵排舞台劇《才子亂點俏佳人》時，對於福祿壽的扮嘢才能，他評價說：「佢哋都係扮女人啫，唔扮女人都冇乜嘢睇。我覺得李思捷扮女人太正經，其實咁就唔好笑，要扮到似嗰個人，不如搵嗰個人嚟做，唔使扮啦，呢方面祥仔比較好。」<br>李思捷在《荃加福祿壽玩轉台慶》中扮「的士佬」，令被模仿的陳偉霆感不悅，鵬哥卻反問：「邊個嚟o架？」當他得悉陳偉霆是蔡卓妍的男友時，才點頭表示略有印象。</p><p>勿人身攻擊</p><p>有藝人易嬲唔玩得，鵬哥說：「扮嘢呢，醜化就係要醜化o架啦，但唔好人身攻擊。以前我扮羅文，羅文夠講到要告咯，不過佢都知玩吓啫！」<br>採訪：夏琴</p></body></html>