<html><header><meta charset="utf-8"><title>王祖藍、李亞男真人騷娛賓福祿壽開劇玩長短腳之戀</title></header><body><h1>王祖藍、李亞男真人騷娛賓<br>福祿壽開劇玩長短腳之戀</h1><p>無綫扮嘢節目《荃加福祿壽》人氣爆燈，繼本月初搬上舞台開演唱會後，明年3月又將拍成電視劇《福祿壽.com》。據悉，福祿壽繼勁玩自己人林峯後，今次新劇中連自己女友也不放過，正計劃安排王祖藍女友李亞男及李思捷的女友春卷（王寶寶）客串演出，實行擺埋另一半上枱放笑彈搶收視。</p><p>由汪明荃、王祖藍、阮兆祥與李思捷主持的無綫綜藝節目《荃加福祿壽》由年頭hit到年尾，早前播映的《荃加福祿壽玩轉台慶》中，李思捷化身《摘星之旅》的劉松仁上演超級惡搞林峯的《澤駛之旅》，更一度成為網民熱話，令觀眾笑到噴飯。<br>有見福祿壽人氣爆燈，無綫決定明年3月開拍一部由阿姐及福祿壽擔正的20集搞笑劇，暫名《福祿壽.com》。據悉，新劇中除繼續玩寸林峯，將他主唱的歌曲《愛不疚》改編成搞笑版外，更會安排王祖藍女友李亞男，以及李思捷女友春卷助陣，實行連二人另一半也不放過。</p><p>盧覓雪演祥仔姊妹</p><p>王祖藍與李亞男，以及李思捷跟春卷在劇中有機會上演情侶檔真人騷。至於祥仔方面，則會邀請早前被指是祥仔「失散姊妹」的盧覓雪扮演祥仔的親姊妹，聯同梁靖琪和陳茵媺一起演出。<br>福祿壽新劇將以60年代為故事背景，劇情講述本是女副幫辦的阿姐，接手亡夫偵探社的生意，由於當年阿姐舊部下因阿姐的錯失而犧牲性命，阿姐遂許下諾言照顧舊部屬兩名遺孤。偶然機會下，阿姐遇上因生活逼人而要扮女人跳舞搵食的王祖藍，以及做小販的阮兆祥，並發現二人原來是舊部下的遺孤，於是力邀二人到其偵探社工作，聯同本來是警察的李思捷一起扮鬼扮馬查案。<br>對於福祿壽新劇有意拉埋李亞男和春卷落水，監製關永忠昨日在電話中承認有此構思，他說：「我哋係有咁嘅構思，搵佢哋客串搞吓噱頭，令觀眾有啲想像空間，大家得啖笑。」是否繼續扮林峯？關永忠說：「我哋唔會特別聲明扮邊個，只係畀觀眾去意會。我想強調我哋絕對唔係挖苦任何人，只係攞嚟做gimmick，同埋我哋都會好認真去做一個劇，唔係單單搞笑咁簡單。」<br>對於新劇有意邀李亞男客串，王祖藍昨在電話中表示不知情，他說：「我唔知喎！我好希望我哋兩個經濟獨立、事業獨立，但當然唔介意一齊合作啦，但都要睇吓乜嘢劇情，同個劇本講乜嘢嘅！」據悉福祿壽繼本月初在灣仔舉行演唱會後，明年2月底又將進軍紅館開騷，不過阿姐因為明年3月要與鄭少秋在紅館開演唱會，以及要演出粵劇，以致福祿壽演唱會part2被迫缺陣，對此祖藍說：「我聽聞係想出年2月喺紅館做，但詳情要問番公司，我都唔係太清楚。」阮兆祥則說：「收到消息明年3月中會開新劇，係查案小品，大約講阿姐本來係探員，後來離隊自立門戶，我哋三個就跟住阿姐查案。」</p><p>明年2月紅館開騷</p><p>有指福祿壽在劇中將繼續扮嘢勁玩名人藝人，甚至較之前的演出還更過火出位，祥仔說：「我未有詳細去接觸，但絕對唔會，我哋一向都係開玩笑，唔係傷害人，劇集更加唔可以亂嚟，要認真處理，相信大家可以控制到場面。」對於有機會跟好友盧覓雪合作，祥仔說：「未收到消息，但如果真都好有趣。」另外，祥仔表示日內將會知道福祿壽演唱會part2可否明年2月在紅館進行，而屆時因阿姐有雲頂登台工作在身，故只有他們三人演出。<br>採訪：林妃</p></body></html>