<html><header><meta charset="utf-8"><title>隔牆有耳：82歲生日　半島賣弄風情 - 李八方</title></header><body><h1>隔牆有耳：82歲生日　半島賣弄風情 - 李八方</h1><p>半島酒店噚日慶祝82歲生日，除咗有舞獅贈興，大堂又擺咗雞蛋仔、缽仔糕等傳統街頭小食。酒店亦推出《半島心香江情》中英對照書冊，由50位前任同現任職員撰寫，免費送畀住客；書中介紹電車、纜車、渡海小輪係遊客必搭，就連油麻地果欄都提到，話雖然環境欠佳，但地道風味。</p><p>喺半島服務年資最長嘅68歲鍾金雄Johnny，15歲已經做調酒學徒，一做53年，佢話最記得係尖沙嘴以前有好多小販檔，酒店前面行人路有人織竹草蜢同埋整麪粉公仔，好受小朋友歡迎，不過因為都市發展步伐太急速，淘汰呢班街頭藝術家，惟有去油麻地或者筲箕灣等老區，至搵到童年回憶。</p></body></html>