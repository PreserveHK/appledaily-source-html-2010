<html><header><meta charset="utf-8"><title>名校女生 - 左丁山</title></header><body><h1>名校女生 - 左丁山</h1><p>幾位名校女生，考完會考，計劃到台灣旅行，一切行程自己編排妥當，得到父母同意，好不高興。點知卜酒店之時，酒店一口拒絕，女生A大惑不解，向阿姨求助，阿姨上網一查，原來酒店界有規矩，不准未夠十八歲嘅男女入住酒店，除非有成年人陪同。如果有成年人陪同一齊去台灣，以佢嘅名義訂房，就冇任何問題。不過阿姨怕咗做幾位美少女嘅旅遊領隊，美少女又未必鍾意俾阿姨級人物睇住，故此台灣之行暫時陷於僵局，少女們為之扁晒嘴。<br>少年人之中，有成熟，有淺薄，不可一概而論，呢幾位美少女之中，一位去年為咗學校賣物日籌款，自製曲奇擺檔，向成年人籌款買原材料，居然成熟到寫咗一份好詳細嘅英文計劃書，將目的、方法、所有配料份量、製作流程、成本預算等等，一一交代清楚，雖然只得十頁八頁紙，但直情好似MBA學生寫商業計劃咁款，左丁山一睇，自嘆不如（即相同年紀之時），順便交畀學生豪望一望：「喂，人哋高你一班，你學吓嘢啦！」學生豪讀過一篇，回答話：「點比呀，人哋係女子英中名校學生噃，我哋只係屋邨英中band1尾學校學生咋，學都學唔嚟。」哎吔，之後知道香港中學生即使同年級，英文及寫作水平，可以相差好遠，實在冇法子縮窄差距。但入讀著名英中女校，英文雖然叻好多，但並不適合所有人，行街鄭位千金就在上述女子名校讀小學，每科攞八十幾分，行街鄭太太仍然俾班主任召見、訓話，叫佢督促孩子努力讀書，否則唔可以直升中學，令行街鄭兩公婆受到好大壓力，鄭太係呢間學校畢業嘅舊生，尤其不忿，卒之將寶貝女兒送咗去高錕教授創辦嘅國際學校，個女讀得唔知幾開心，中英文都好醒。</p><p>普通學生如學生豪者，將來如何同呢類名校女生競爭？父母實在擔心，不過將來嘅嘢，唔諗得咁多嘅囉，總之各自修行，搵到自己嘅長處，盡量發揮便是，父母最緊要都係睇住個仔，不可讓佢打機成狂，將課餘時間全部花在打機上，要設法誘導佢睇書，睇蔡志忠漫畫，睇《國家地理雜誌》頻道，千祈唔好在晚飯時要兒子陪你睇電視台啲反智節目！</p></body></html>