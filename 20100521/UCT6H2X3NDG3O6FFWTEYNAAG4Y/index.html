<html><header><meta charset="utf-8"><title>春夏八招變靚啲　19"霸氣巨軨</title></header><body><h1>春夏八招變靚啲　19"霸氣巨軨</h1><p>最近集省油與靈活見稱的中型城市豪華四驅大行其道，有前衞賣相又能攀山涉水，確係吸引。福士Tiguan自08年引入本港後一直深受車迷歡迎，今年代理推出靚仔配件升呢版，約五萬蚊就能全套靚仔造型裝上身，仲有19"巨型輪圈配襯，夠晒霸氣啦。<br><br>文：沈啟泰<br>攝影：陳陶鈞<br>Model：Norain@PureModels</p><p>賣相更入時</p><p>福士Tiguan屬中級體型，極適合本港狹窄道路所使用，入停車場唔使驚撞頂又唔夠位轉，減低尷尬情況出現。代理今次引入配件提升版（AccessoriesPackage），目的就係想延續Tiguan吸引力之餘，又能帶畀車迷耳目一新感覺。配件提升大致可分為三個主項目，以外形改動方面最多，19"多輻式合金軨最搶眼，令Tiguan整體更具霸氣，配合泵把底的銀色保護罩，令新車立時擁有升級的外觀，配合左右兩側合金腳踏，除了令乘客上落更方便外，車身離地看來亦更低，動感大幅提升！另外為迎接雨季來臨，更加入前後窗雨擋，夠晒體貼細心。鯊魚式天線亦是今次改良項目，比舊有天線設計更醒目靚仔。至於閃銀電鍍側鏡罩再配門檻飾條，亦能增加Tiguan的高級感，切合福士製車的優良傳統。
</p><p>Turbo引擎好力</p><p>代理今次並無為Tiguan的動力作出升級改動，仍然保留一台直列四缸配渦輪增壓器引擎，兩公升容積可發放200匹馬力，上山抑或公路爬頭都顯得有心有力，加速表現與腳踏深度同步前進，這點增壓引擎與六前速+/-波箱應記一功。車廂同樣保留全真皮座椅，配合龐大天窗最適合曬日光浴的你，而Tiguan中控台出色的操作介面，以及前衞的電子式手制，都一一能在新車中找到，代理以這個價錢發售，的確抵玩！</p><p>配件優惠組合</p><p>PlanA（$18,880）：合金輪圈<br><br>PlanB（$23,100）：前車底保護罩、腳踏、後裙腳保護罩<br><br>PlanC（$6,400）：前雨擋、後雨擋、天線、電鍍倒後鏡罩、門檻飾條</p><p>VolkswagenTiguan</p><p>引擎：	1,984cc直四＋Turbo<br>馬力：	200hp/5,100rpm<br>扭力：	280Nm/1,700~5,000rpm<br>傳動：	六速+/-自動波、四驅<br>售價：	$356,000（不包配件）<br>查詢：	VolkswagenHK（36989898）</p></body></html>