<html><header><meta charset="utf-8"><title>國際通18必買名品</title></header><body><h1>國際通18必買名品</h1><p>遊沖繩想買嘢，導遊大都會送你去國際通。餓shopping餓了三日的Liz一聽見條街長1.6公里即雙眼放光做定腳底按摩，國際通店子好似細胞分裂般一開十，行兩行又見分店，十面埋伏地提醒你：「喂你未幫襯我喎！」我同Liz搜來18件精選，當然，成條街豈止18件？<br><br>攝影、記者：陳慧敏<br>Model：Liz@StepModel<br>鳴謝：新華旅遊</p><p>一　使唔使咁大……$153（E）</p><p>今日流行事業線，我知吖！大家都嫌香港見慣的太細，鍾情日本貨。但係！使唔使咁大呀！我指個軟膠波波。</p><p>吞食沖繩</p><p>唔知係邊個發明「買手信」的，至親如阿爸阿媽老公老婆都易買，但給一大團朋友同事，莫如買嘢食，將沖繩最地道的味道帶回去分享，一隻苦瓜一包黑糖，唏！我唔係發霉氣唔係玩你，又苦又甜確係沖繩之味！</p><p>二　排毒苦瓜桔仔醬油$62（E）</p><p>沖繩盛產苦瓜同桔仔，以此做的醬油，吃魚生、冷盤、串燒或火鍋時用來沾，即時有滿滿沖繩口味。苦瓜有清熱去濕，排毒美容功效，滴多兩滴，個樣會否變鮮嫩欲滴？</p><p>三　粉狀黑糖$90/包（D）</p><p>全街都是特產黑糖，司機告誡盲舂舂的旅客為免買錯外地入口的平黑糖，不如去御菓子殿堂，多款且保證沖繩原產。沖繩人用粉狀黑糖塗麪包，同加在東坡肉上「調味」。</p><p>四　黑糖栗子$52（D）</p><p>首席沖繩手信芋頭撻（$60/盒）我同Liz食完甜到嘴歪，反而排名No.2的名品黑糖栗子，畀旅遊書熱煲，令人欲罷不能。</p><p>五　東坡肉味糖$25（E）</p><p>文化屋雜貨店地下一層賣沖繩餅乾公仔醬油手信，騎呢食品有苦瓜味或五花腩肉味汽水糖、黑糖百力滋、乾製豬頭，還將苦瓜、東坡肉、啤酒全變了糖果，吃了炒苦瓜味，居然似紅豆！</p><p>六　鹹水雪糕$30/支（A）</p><p>沖繩靚海盛產靚鹽，這裏的雪糕用宮古島雪鹽做，有天然鹽、鹽餅乾、鹽朱古力等，導遊第一時間帶你食鹽味雪糕，似鹹味呍呢拿，現場還有如夏威夷花（佢真係咁寫！）、柚子、紅芋、綠茶等近70款口味的鹽讓你加，提醒你輕手點，加完，鹹到嘴都皺！</p><p>七　紫芋雪糕$33/支（C）</p><p>平和通再走入一點，有在東京熱爆的琉堂。其銅鑼燒每日限賣100個，芋頭雪糕上還淋了厚厚芋頭蓉及紅豆，好味道！</p><p>八　芒果心朱古力$60/包（B）</p><p>勁受OL同學生妹歡迎的新派手信店MaKuluru，本季限定有粒芒果或菠蘿心的牛奶朱古力糖。</p><p>九　脆卜卜撈飯海葡萄$74（D）</p><p>也是特產海葡萄，據說沖繩人長命就靠它。混醬油送飯，粒粒脆卜卜的很有趣。</p><p>十　軟熟芋頭餅$19/個（C）</p><p>用沖繩新鮮紫芋作的炸餅，外皮脆而不油膩，裏面熱燙燙的還有芋頭粒，好味但略貴。</p><p>十一　鹽餅朱古力$54（B）</p><p>MaKuluru熱賣No.1，將傳統的海鹽餅乾包上優質純或牛奶朱古力等六個口味。</p><p>曳曳雜貨</p><p>話就話係手信店，店裏多數兼賣玩具。像文化雜貨店，上2樓，好似東京Donki，角落頭的「三角地帶」，專賣搞鬼鹹濕公仔，另還有「大象」水槍，（邊度噴水？唔使講啦！）以及我好想買的大胸收音機，兩個胸為機體，擰着乳頭可以轉台，抵死呀！</p><p>十二　曳曳苦瓜震$60/套（E）</p><p>街上有許多抵死三級玩意，如這條連電芯的苦瓜，你估係乜？</p><p>提示<br>三少男一見苦瓜震震即刻自拍兼埋單，盛惠$60。</p><p>十三　苦瓜毛毛公仔$80/隻（E）</p><p>苦瓜有美容之效，所以順帶非常受歡迎。不過，都係似條青瓜多啲。</p><p>十四　發過豬頭$125/個（E）</p><p>愛豬的沖繩人，連豬頭都擦精光，周街都有原個真空豬頭賣，回家白烚、滷水食！</p><p>着上身</p><p>要同大家低調地宣揚「我去完沖繩玩！」最老套又有效的方法莫如着上身！一街都係沖繩紀念Tee，有專賣神獸招福獅Shi-Sa的，有專賣有名Agu豬頭look的，連苦瓜都可以變型仔海男look……</p><p>十五　神獸底褲$80（G）</p><p>男士着咗係咪無往而不利呢？</p><p>十六　神獸Tee$170（G）</p><p>Tingara的Tee全以招福獅Shi-Sa做主角，仲畫到鬼咁可愛，今年新款變得簡約，有童裝、女裝甚至男底。</p><p>十七　Agu豬頭Tee$200（F）</p><p>沖繩有名Agu豬肉，SouthernDeli所有print都用豬做圖案，色彩仲好sharp。最抵死係連米X老鼠同麥X勞都變了豬鼻樣。</p><p>十八　苦瓜海男Tee$300（H）</p><p>「海想」賣的衣服是用有機棉做，Tee設計較酷，這個苦瓜頭型爆。還有店主特製的貝殼項鏈同首飾。</p><p>店舖地圖
</p><p>A：鹽屋<br>地址：那霸市牧志3-2-59<br><br>B：MaKukuru<br>地址：那霸市久茂地3-2-23<br><br>C：琉堂<br>地址：那霸市牧志3-2-43<br><br>D：御菓子殿堂<br>地址：恩納村字瀨良垣100番地<br><br>E：文化屋雜貨店<br>地址：那霸市牧志1-3-52<br><br>F：SouthernDeli<br>地址：那霸市牧志3-2-24<br><br>G：Tingara<br>地址：那霸市牧志3-2-61<br><br>H：海想<br>地址：那霸市牧志2-7-22</p></body></html>