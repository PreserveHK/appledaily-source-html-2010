<html><header><meta charset="utf-8"><title>敏妮Talk：靚女經紀 - 溫敏妮</title></header><body><h1>敏妮Talk：靚女經紀 - 溫敏妮</h1><p>敏妮朋友L君星期六請敏妮dinner，好日唔見，突然叫食飯，事關佢有個「非一般」嘅投資問題要搵敏妮畀意見。<br>話說L君嘅保險agent向佢推銷月供基金，每個月要供一定金額，由於以投資為主，所以保險成份佔好少，日後供滿可以有唔錯嘅回報，但期間唔可以停供。<br>由於覺得個投資計劃冇乜彈性，所以L君唔感興趣，但佢同敏妮講：「我同agent講，『不如直接幫襯你買基金啦，唔月供喇。』叫做應酬吓個agent，點知佢好似唔係好想我直接買，仲係不斷sell我月供基金。其實佢都開到單，做到生意。何況我買咗基金，同佢keep住關係，佢日後仲可以再sell我其他產品，點解佢唔先做咗呢單生意先？」</p><p>針對目標免亂投彈藥</p><p>單憑agent嘅態度，就知sell出月供基金，佢得到嘅佣金會大過直接叫個客買基金。何況講得係應酬，即係唔會買得多。加上既然都應酬咗、幫襯咗，個agent仲點sell你月供基金啫。問題反而係，點解L君為咗要應酬個保險agent，本來唔想投資基金，都要買呢？「個agent幾靚女！」<br>L君似乎喺任何一方面嘅投資，都用錯咗方法。首先，為咗討好靚女agent去買基金，而買嘅又唔係靚女agent力sell嘅，你係個agent都唔會對L君有好印象啦！<br>敏妮同L君講：「如果你真係對個agent有意思，就直接投資喺追求佢身上。如果你真係想買基金，唔該你就直接搵間基金公司，睇清楚自己可以承受幾多風險、基金投資策略，同個人需要，先去買基金。」<br>無論投資抑或做其他工作，認清目標之後，最緊要係針對目標嚟做，旁門左道或者藥石亂投，好大機會嘥錢兼嘥心機。<br>溫敏妮</p></body></html>