<html><header><meta charset="utf-8"><title>Sales撐iPhone3GSNexusOne輸晒！</title></header><body><h1>Sales撐iPhone3GSNexusOne輸晒！</h1><p>說iPhone無處不在，未算過份！最慘其他牌子好似隱晒形，直至Google推出自家品牌NexusOne，蘋果終於有對手；新玩家想出番部智能手機，家有乜好選擇？綜合幾位先達Sales意見，論操作、論價錢，佢哋一致覺得出iPhone3GS好過NexusOne，小記打死唔信！更即場比拼幾個分唇，賽果係點，即睇！<br><br>記者：陳國輝<br>攝影：陳盛臣<br>Model:Leanne@PureModels</p><p>先達Sales點睇<br>阿豪</p><p>相比NexusOne，iPhone3GS在操作方面更流暢，而且有好多AppStore遊戲俾人下載。</p><p>小琳</p><p>最啱新手用始終係iPhone3GS，介面簡潔，亦甚少功能設定，智能手機之中佢最易上手。
</p><p>阿K</p><p>我比較鍾意Milestone，一來佢行NexusOne嘅Android2.1系統，二來機價平幾百蚊。</p><p>阿德</p><p>NexusOne不設Multi-Touch係一大敗筆，雖然上網可以下載到，但咁做已經唔方便。</p><p>NexusOne無多點觸控</p><p>邊部機靚仔啲，絕對憑個人感覺，好似當模特兒Leanne拎部iPhone3GS上手，就覺得佢滑溜過NexusOne，手感舒服啲！最大共通點，應該係呢個約4"闊嘅輕觸屏幕，小記玩咗一陣，論順暢度，兩者不遑多讓，但NexusOne最大問題，係當你放大或縮細頁面嗰陣，只能靠右下角粒放大掣操作，雖然仍算流暢，但比起iPhone3GS嘅多點式觸控，似乎直覺操作更啱智能機新手！</p><p>西裝友吼Milestone</p><p>論操作手感iPhone3GS贏盡口碑，但亦有人嫌佢賣咗兩年，出街成日撞款！論新鮮熱辣，NexusOne係首選，而MOTOROLA以及HTC旗下嘅Milestone同埋HD2，亦屬近期強機。當中只有Milestone配備QWERTY鍵盤，打英文書信最快捷，啱晒上班族；而配備4.3"芒嘅HD2，就主攻睇相嘅玩家，色水靚、光度強，市面其他智能機無法相比。</p><p>iPhone播片快半拍
</p><p>剔除主觀因素，Google粉絲或死撐NexusOne使用1GHz處理器，速度一定快過iPhone3GS！為公平起見，比拼時兩款機已採用同一網絡供應商，睇吓上網或播串流時，邊一部速度快啲。最後，賽果都幾出乎意料，當同一時間㩒掣睇YouTube，iPhone3GS撈咗三四秒已經有畫面，但係NexusOne就一直撈緊，等到佢正式播片，已經相差約10秒，認真誇張！至於畫面色水，NexusOne亦稍為偏藍，iPhone3GS睇落自然啲！</p><p>T-OneMobile（29888008）</p><p>信用卡免預繳最So</p><p>新仔出機，好多時都貪平想出台機，咁就要留意有無簽約及預繳條款。近期，以3仔嘅信用卡優惠最抵，例如出部iPhone3GS雖然要簽約24個月，但唔使大拿拿畀幾千蚊預繳，如選用$398無限GPRS月費，實際機價更低至$792！但有傳聞話，數碼通會喺幾日後推出iPhone月費計劃，究竟邊間抵啲，真係要到時再格過！<br><br>3HK（31628888）</p></body></html>