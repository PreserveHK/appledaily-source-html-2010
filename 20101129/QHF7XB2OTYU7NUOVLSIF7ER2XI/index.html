<html><header><meta charset="utf-8"><title>法式美少女粉盒　PinkPhone</title></header><body><h1>法式美少女粉盒　PinkPhone</h1><p>所謂法式風情？似乎仍離不開浪漫兩字！久違多年嘅法國品牌Alcatel，日前再爆出新手機，最新型號OT-808並沒有按章辦事，加入今期流行嘅Windows或Android元素；相反，佢體形四方嬌滴滴，並以一襲粉紅色鏡面造型示人，唔講仲以為係《美少女戰士》出粉盒㖭！<br><br>記者：陳國輝<br>攝影：林栢鈞<br>Model：Lillian@Jacso</p><p>2.4"芒上網任Chat</p><p>玩上手第一個感覺：「用慣HTC或iPhone等智能手機，實在無辦法返到轉頭！」的確！OT-808並非高階機種，不設Smartphone系統之餘，更沒有配置TouchScreen，簡單啲講，佢只係一款2.4"芒、入門機啫！但留意，OT-808「功能」絕對非一般！打出打入、聽歌、影相呢啲基本嘢，當然玩齊無問題！雖然佢唔支援單撈Apps，但已內置一套即時聊天程式，玩法類似MSN，透過E-mail登記就可以同朋友互Chat；另外，佢仲配置一啲智能手機先有嘅功能，例如AccuWeather網上天氣即時更新，除溫度同濕度之外，仲有紫外線、風力等資料，智能手機都未必咁詳細喎！</p><p>配QWERTY欠倉頡</p><p>雖則價錢平，但話佢係一部入門機，又未免太睇小佢！其中一項好重要嘅分唇，係揭蓋後見到嘅QWERTY，該鍵盤採用四行式排列，體積雖小，五臟俱全，按鍵排列統一，若能夠雙手並用輸入英文不知幾輕鬆。但比較可惜係，呢部手機並唔支援倉頡或速成，中文方面僅提供筆畫同拼音，始終要依靠0至9數字慢慢輸入，失去QWERTY鍵盤應有優勢。</p><p>DetailSnap</p><p>同場加映：升級玩Android2.1</p><p>嫌OT-808分唇簡單？可考慮吓呢款QWERTY智能手機——OT-980！滑蓋設計、黑魂主色、外形極中性；更重要係佢行Android2.1配QualcommMSM7227600MHz處理器，上網流暢之餘，單撈Apps仲鬼咁方便，但價錢比OT-808貴成倍，與同級AndroidPhone比較，算係半斤八両。</p><p>Profile</p><p>制式：GSM四頻<br>體積：70.6×70.6×20.7mm<br>重量：152g<br>屏幕：2.4"（QVGA）<br>通話時間：約1080分鐘<br>備用時間：約550小時<br>主要功能：QWERTY鍵盤、200萬像素相機、支援microSD、FM收音機、藍芽2.0<br>查詢：	Alcatel（31802777）</p></body></html>