<html><header><meta charset="utf-8"><title>夠Car事：ToyotaEstimaHybridHybrid+電子四驅　彈頭變臉</title></header><body><h1>夠Car事：ToyotaEstimaHybrid<br>Hybrid+電子四驅　彈頭變臉</h1><p>Estima因外形似足日本子彈火車，故綽號子彈頭，可惜一直得個坐字，無緣親試。今次有幸遇上呢部剛登陸嘅最新Estima，09大改款後再Facelift，搭埋Hybrid偈同電子四驅，更係靈活好力兼環保。<br><br>記者：徐影龍<br>攝影：周旭文<br>Model：Vanessa@PureModels</p><p>起步更爽
</p><p>Estima大改款後，尖長頭燈同似Prius嘅四方霧燈，真係令外形In番好多，而且尖頭子彈輪廓不變，無Alphard咁成熟、咁老細Feel，Young啲嘅應該好受落。呢幾年試過多款MPV、SUV大車，偏偏未有機會一嘗童年日坐夜坐嘅Estima，今日唔再係坐老竇車，可以自己揸旗四圍逛，別有不同感受。<br>Hybrid版同過往汽油版最大分別，係頭驅變成E-Four電子四驅，當然揸呢啲車唔會勁劈，穩穩陣陣咩驅動都係咁上下揸法，不過四個轆都有動力，操控上一定更得心應手。而且有EBD同ABS兩大護法，安全性滿分。就算揸得急少少，起步同入彎仍然有貨交畀你，尤其Hybrid最興嘅Start&amp;Go功能，停車自動熄偈，有四驅幫忙再起步，感覺上更爽，足以順暢銜接到你難以察覺，呢啲都係電摩打獨有優勢。</p><p>座椅百變任你點
</p><p>今次金國一口氣返咗八人普通版同七人豪華版，我偏偏鍾情價廉實惠嘅普通版，皆因中排並非較局限嘅兩張大班椅，中後排座椅百變度更高。阿媽興高采烈買到平衣櫃，無問題，後排100%隱藏收納，變成「完美平台」，Call貨Van都慳番。女友話上山睇日出，OK，大不了半夜揸上太平山，攤平座椅變雙人梳化床，尾座椅背稍微高起，啱啱好變舒適頭枕，大可瞓喺度數住星星等日出，偶爾浪漫都唔係咁慘絕人寰啫。<br>咁大架車，長腿叔叔揸車唔頂腳就梗o架喇，連5'10"長腿Model一樣可以喺車櫳典嚟典去，仲讚電子趟門方便女仔，毋須「紮行馬」去拉車門。唯一小投訴係尾門無電子開關或遙控，身材矮細啲可能要跳起先閂到尾門。</p><p>規格
</p><p>引擎：2,362cc直四<br>馬力：150ps/6,000rpm<br>摩打：143ps<br>傳動：七速+/-波箱，電子四驅<br>售價：$498,000<br>查詢：金國汽車（29222933）</p></body></html>