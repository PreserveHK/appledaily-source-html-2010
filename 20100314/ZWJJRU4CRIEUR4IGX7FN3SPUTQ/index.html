<html><header><meta charset="utf-8"><title>今日跑打吡 - 左丁山</title></header><body><h1>今日跑打吡 - 左丁山</h1><p>南華班主羅傑承用五十萬港元買入之馬「軍事行動」（MilitaryMove）竟然贏得今年之紐西蘭打吡，但以一千萬港元買入之「羅馬」，本來想話贏香港打吡嘅，但來港後表現普通到極，根本攞唔夠分，冇資格參加今日香港打吡大賽。可見造物弄人，贏打吡要講運，唔係講錢就得，否則最貴嗰匹馬就贏打吡，賽馬就變成金錢遊戲。<br>今日香港打吡大賽，叫做「梅賽德斯香港打吡大賽2010」，邊隻馬可以贏呢？科技Ｋ每年此日在馬場包廳請客兼送領呔，商界人士雲集，左丁山亦會出席。科技Ｋ隻馬「先見之明」曾經爆冷贏過打吡，力壓大熱門「百看不厭」，佢話做馬主能夠有馬參加打吡，已經開心到飛起，贏喎，更加高興到癲，那敢奢望再贏一次？所以佢十分知足，每年請大家睇打吡，高興吓就算。十四匹參賽馬，邊隻最有機會呢？告東尼佔三隻，方嘉柏佔四隻，蔡約翰佔三隻，約翰摩亞佔兩隻，已經係十二隻，應是此四大馬房嘅世界，剩番嗰兩隻就係胡森嘅。<br>馬主之中，莎莎郭最威，個人有兩隻馬（締造美麗與美麗傳奇）。記憶之中，似乎未有其他馬主如此巴閉，但莎莎郭可唔可以捧盃呢？一號「締造美麗」本內定由蘇銘倫策騎，但蘇銘倫在杜拜被罰停賽，告東尼立即搵世界冠軍戴圖理來港客串，已充分顯示馬主與馬房之必勝決心，只係驚呢隻馬夠唔夠長力跑二千米而已。對手就有韋達推庄畀柏寶騎嘅3號馬「勇敢小子」，此馬已經六戰六勝，再贏就破晒香港紀錄，一季之內贏足七場；韋達選騎6號「極品絲綢」，會唔會揀錯馬呀？如果尊重佢嘅選擇，就應該揀6號，專家Ｅ就話5號「至勇威龍」由大賽騎師巫斯義上陣，有計，佢認為呢匹可以贏。於是正路貼士就係1、3、6、5四隻再加多隻4號「君子一言」，會唔會咁正路呢？打吡賽亦是爆冷溫床，日前在中建大廈睇到一位紳士行過，記得佢就係郭彰國，佢隻「聖利」咪爆過九十九倍大冷門，贏過打吡囉。今日邊隻馬有資格爆冷？要臨場睇吓沙圈動態。
</p></body></html>