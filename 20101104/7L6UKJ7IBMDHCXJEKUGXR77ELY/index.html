<html><header><meta charset="utf-8"><title>Colt仔　細心又慳家</title></header><body><h1>Colt仔　細心又慳家</h1><p>提起三菱Colt，好多人都要停一停諗一諗才省起其樣子，因近年與同級對手競爭下，聲勢確實弱咗，但唔會咁就扯白旗，車廠決定將Colt仔大翻新，推出Colt1.3，今次唔玩更跑得更惡相，反而跟貼環保潮流，換細偈減排又慳油，仲成為政府認可環保車，實行同廢氣講拜拜。<br><br>記者：趙慧敏<br>攝影：周旭文Model：Agape@Zmodel</p><p>成環保車一員</p><p>Colt仔喺香港曾經一枝獨秀，先後推出ColtPlus及Turbo等不同版本，不過近年風頭俾Jazz及Yaris蓋過，可能因為車廠將精力同資源都投放喺電動車iMiEv身上，忽略了呢款大有潛力的車款！今時今日以環保掛帥得人歡心，尤其是車仔，於是車廠再將注意力放在Colt身上，今次雖外形無搞太多花臣，反而換了偈，用1.3公升引擎，最大馬力只有92匹，峯值扭力12.6kg-m於4000轉釋出，動力輸出雖不高，不過採用MIVEC系統，所以高轉及加速時反應依然敏銳。Colt1.3以低耗油及低排放掛帥，每一公升電油可行21.6公里，以$14.5油價計算，每公里油費只是$0.67，與Jazz及Yaris相若，有一定吸引力，而Colt1.3亦正式成為環保署認可環保車，車價都平一截。</p><p>配上Turbo版裝置</p><p>雖然與舊款變化唔多，好彩仍算追得貼潮流，尤其是前座採用軚波，中控台為一體式設計，司機與乘客位間可置個手枕，唔鍾意時又可以將它收起，靈活性確係幾大。慳字當頭，車身重量亦被偷輕，只有1,030kg，身形只有3,900mm×1,680mm×1,550mm，但實用性反而提高，因Turbo版採用跑車桶形座椅得四個位，而Colt1.3就可坐足5個人。此外，更有不少Turbo版配備，包括自動恒溫冷氣、前座BenchSeat座椅、車身顏色電動摺合式側鏡、前置霧燈、頂置尾翼擾流器及頂置煞車燈等，襯埋鯊魚嘴標誌，外形上依然有睇頭。</p><p>環保車大晒冷</p><p>環保車及電動車已成為市場趨勢，有留意車壇消息的話，都知最近有不少呢類車登陸香港，想一次過睇晒，就要去合和實業於11月6日及7日在灣仔皇后大道東合和中心廣場舉行的環保車車展，同場展出7輛純電動車及1輛混能車，包括美國Tesla跑車、MINIE等，警方亦派出兩輛仍在試驗階段的BrammoEnertia及VectrixMotorbike電動車參展，都幾有睇頭o架！<br><br>日期：<br>11月6日3pm-6pm<br>11月7日10am-6pm</p><p>Colt1.3規格</p><p>引擎：1,322cc直四<br>馬力：92ps/6,000rpm<br>扭力：12.6kg-m/4,000rpm<br>傳動：無段變速自動波<br>售價：$142,900<br>查詢：27211111（寰宇汽車）<br><br>想睇真新版Colt仔，今個星期五、六及日10am-9pm，於元朗朗日路8號元朗中心L2大堂正式展出，同場亦有SUVOutlander及ASX、七人豪華家庭車Grandis及L200等，即時選購更可獲多重優惠！</p></body></html>