<html><header><meta charset="utf-8"><title>中環在線：惠理孖寶拍住上硬銷ETF - 李華華</title></header><body><h1>中環在線：惠理孖寶拍住上硬銷ETF - 李華華</h1><p>由惠理基金孖住盛寶資產發行嘅價值黃金ETF（3081）噚日喺港交所（388）掛牌，唔知係咪驚啲投資者對ETF（交易所買賣基金）仍然陌生，所以惠理孖寶──謝清海同葉維義（兩個惠理創辦人）都花咗唔少時間向大家唱雙簧「硬銷」！</p><p>謝清海、葉維義唱雙簧</p><p>咁佢哋隻ETF有幾咁架勢堂呀？惠理（806）主席謝清海話，呢隻係全球首隻以實金作後盾、仲庫存響香港國際機場貴金屬儲存庫嘅黃金ETF。而葉維義就繼續補充話，市場上以實金作後盾嘅ETF，啲實金都係放係紐約、倫敦同瑞士，萬一全球又再動盪，亞洲投資者想話將黃金ETF換番實金，除咗要搭成廿個鐘頭飛機，仲要有埋當地Visa先可以入境，閒閒哋至少搞一頭半個月，極之唔方便……<br>之不過華華暫時都係得個聽字，事關據黃金ETF管理人介紹，唔係一般散戶可以隨意將ETF換回實金，投資金額至少要900萬港紙先可以有資格換實金！話時話，兩位係咁硬銷，華華越聽越覺得似曾相識……係喇係喇，夜晚宣傳易「麥包」都係咁sello架：「買金要買中國金！」難道佢兩個係抄人橋嘅？<br>李華華</p></body></html>