<html><header><meta charset="utf-8"><title>垃圾站餐廳 - 左丁山</title></header><body><h1>垃圾站餐廳 - 左丁山</h1><p>貨幣理論有MV等於PQ嘅一條公式，M就係貨幣供應，V係貨幣流通速度，P係價格，Q係交易量。M乘V等於P乘Q，當人民對前景冇信心，唔肯消費，一於積穀防饑嘅時候，或者恐懼銀行系統不穩，索性提走銀行存款，放在床下底嘅時候，貨幣流通速度就會大跌，將印銀紙嘅預期效果完全抵銷。<br>餐飲M話畀左丁山聽，香港嘅V相信唔會降低，以佢日夜在蘇豪區做生意所見，每日消費量好大，銀紙轉手好快噃。佢知道左丁山係蘇豪大鄉里，於是吃過午飯，就帶左丁山往史丹頓街一行，由中環街市對面嘅上山自動行人道直上，到咗史丹頓街，好快啫噃。呢條上山通道好鬼有用，帶旺晒附近，益晒沿線業主。美中不足之處就係只得一條單程道，如果有一條上、一條落，就夠晒完美。餐飲M話：「想當年，好多人反對興建呢條通道，本來係起兩條，一上一落嘅，因有人反對，港英政府最後只興建一條，家諗起嚟，當年嘅反對派，十分短視。」係咁嘅嘞，香港初起地下鐵路之時，咪又係有人反對！</p><p>上到史丹頓街，向右行去上環方向，只見餐廳多到不可勝數。下午兩時許，大部份已經得番一兩枱客，一啲已見拍烏蠅，餐飲M逐一介紹，話租金甚貴，有兩三間冇乜特色，幾難經營下去，但一路行到街市，街市傍仲有垃圾站，環境不佳。但垃圾站對面就有一間餐廳，佔地二萬呎，嘩，內裏仍有九成上座，九成人客係白色人種。餐飲M話：「嗱，學習經營餐廳，就要嚟呢度取經嘞，點解街市垃圾站對面，條街又窄，仍然有人經營餐廳如此成功，星期五六日爆到七彩，平時生意亦好，賺到盤滿缽滿呢？」又係嘅，由中環去到必列啫士街街市，幾唔方便，經營者確係藝高人膽大，同一條史丹頓街上，有處於位置更好嘅餐廳，反為生意差好多。史丹頓街中游位置，有信和置業招牌，餐飲M話信和已經買晒幾個舖位及樓上，預備重建為酒店，有不少人反對。呢度路窄人多汽車流量大，他日地盤泥頭車一架，已足以阻住成條街，嚴重影響交通，餐廳東主梗係唔鍾意信和重建舊樓啦。</p></body></html>