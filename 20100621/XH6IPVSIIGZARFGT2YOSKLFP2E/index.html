<html><header><meta charset="utf-8"><title>中大校友ProxyWar - 左丁山</title></header><body><h1>中大校友ProxyWar - 左丁山</h1><p>上星期五《蘋果》李八方有篇「中大校友吹雞護校」，幾嚇人。不少在中環尖沙嘴搏殺嘅校友，睇完嚇咗一跳，互相打電話通報，因為佢哋平時忙於打工，養妻活兒或養夫活女或夫妻同時在外勞動，上顧高堂，下養子女，幾難搵到時間嚟理會中大校友會評議會之事。曾有一位月報總編輯，港大畢業，在中大攞碩士學位，於是港大中大嘅校友會評議會佢都去過。幾年前佢對左丁山講：「港大評議會開AGM，半個鐘頭之內就可以散會。中大評議會呢，我去過一趟，淨係校友辯論就似足立法會，一講就成個下午，我開開吓會議，見唔對路，都要鬆人啦，邊度有咁多時間呀？」<br>中大人性好辯，最叻自己鬧自己，在校時一定罵校長，畢業後本來冇時間鬧啦，要為前途着想，努力工作噃，但十年來興起一股潮流，就係有啲人畢業之後還是留戀學生生活，唔想在社會競爭搏鬥，而係想返回熟悉嘅校園搏鬥，在下一代學生面前顯威風，究竟目的目標為何，旁人想不通。端午節在馬場碰到港大校董會主席梁智鴻及徐校長，兩人都唔知幾輕鬆，梁主席掛上一個「起錨」標記，十分搶眼，如果佢哋係中大主席或中大校長，恐怕無此時間、心情矣！劉校長同是行會成員，如果佢亦掛個「起錨」襟章在中大出現，恐怕出唔到校門。港大學生會果然好有理性。<br>李八方（港大畢業生）驚中大唔夠熱鬧，公然為支聯會常委李耀基（聯合政政2009），徐淑梅（崇基心理2002）及黃俊邦（逸夫政政2006）三位拉票，徐、黃兩位曾做過亞視、港台及社民連，同是廿一世紀中大產品。李八方冇提及姓名嘅另外三位校友評議會常委候選人，據知係呂令意（新亞英文70），前何文田官中校長，現任中大香港教育研究所兼任導師（擬任校長培訓班）；李漢祥（崇基工管1993），曾任Oracle高級經理、現管理諮詢公司董事；蔡明都（聯合會計1988）現任中大創業研究中心項目總監。以往本來冇乜中大人理會評議會選舉常委嘅，經李八方大力宣傳，好多成日話唔得閒嘅校友紛紛起動，實行嚟一次護校行動，防止激進分子惡搞，將校友評議會政治化。六月二十六日本是平凡日子，呢日崇基利黃碧瑤樓演講廳勢必逼爆。</p></body></html>