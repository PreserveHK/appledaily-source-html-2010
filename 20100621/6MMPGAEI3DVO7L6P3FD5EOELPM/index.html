<html><header><meta charset="utf-8"><title>茶餐廳：留定位睇日丹決戰</title></header><body><h1>茶餐廳：留定位睇日丹決戰</h1><p>潮童Tim：李老闆，唔該整個日式鰻魚飯，加多支清酒㖭。<br><br>李老闆：潮童Tim，你咪玩啦，你鍾意日本嘢，上至日本潮牌，下至日本隊，都係你至愛，就成個旺角都知，不過我呢啲舖頭仔，邊有日本嘢賣？愛國啲，唔好食鰻魚，食蒸鯇魚，飲大陸啤酒。<br><br>經紀陳：潮童Tim，日本隊啱啱先輸畀荷蘭喎，做乜你心情咁好o架。<br><br>潮童Tim：經紀陳，你又話自己數口精，雖然日本輸咗畀荷蘭，不過好彩只輸一粒，尾場丹麥就只贏喀麥隆2:1；家日本同丹麥都有3分，爭緊最後一個出線席位，只要日本最後一仗和丹麥就可以出線。我開鑼前買咗「小組一、二名」荷蘭過日本，有成6倍，中咗就有錢買多幾件猿人衫。<br><br>外賣仔：世事咁理想，就邊會有窮人，日本個走勢麻麻哋，因住佢哋臨尾香喎！<br><br>收錢妹：你咪潑人冷水啦，我都有睇日本對荷蘭場波，日本有幾個球員都好型仔，個前鋒本田圭佑一頭金髮，好有星味喎。<br><br>李老闆：講真日本心理質素麻麻，上屆世界盃，對巴西同澳洲都先開紀錄，結果最後嘔突輸番；丹麥佬有身材，日本仔最怕高波，唔係咁易頂。<br><br>潮童Tim：一日未打過，戰果都未知，李老闆，星期四晚留定位畀我，等我同你哋睇住邊個好眼光啦。</p></body></html>