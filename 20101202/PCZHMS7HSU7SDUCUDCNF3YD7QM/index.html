<html><header><meta charset="utf-8"><title>青心直說：尋找港版TPK宸鴻光電 - 胡孟青</title></header><body><h1>青心直說：尋找港版TPK宸鴻光電 - 胡孟青</h1><p>觸控屏幕稱得上是與現代生活息息相關嘅朝陽產業，10月底台灣有一家供應蘋果iPhone及iPad近5成GlassTypeP-Cap觸控面板之設備供應商TPK宸鴻光電掛牌，首日登場股價即飆升1.3倍至當日收市505元台幣，招股價220元台幣。<br>上星期巴克萊研究報告更把目標價睇到718元台幣。由於市場看好其正宗蘋果概念，加上觸控面板市場需求持續旺盛。TPK現價694元台幣，往績市盈率已達58.7倍，2010年市盈率則已降至35.6倍，以公司收入單是10月份已較9月上升20%，2011年全年收入及盈利可分別再升45%及72%預算，現價只相當於2011年市盈率20.6倍。呢間公司於06年已獲蘋果認證，獨家供應iPhone及iPad嘅觸控屏幕，無咗佢哋呢塊玻璃，兩件產品都會即時廢晒武功。去年蘋果佔TPK營業收入之45%，今年首3季更達70%，第二大客戶HTC則佔其20%營業額；作為蘋果iPhone及iPad觸控屏幕產品最大供應商，宸鴻營收主要動力預期繼續來自佔iPhone出貨量55至60%及iPad出貨量40至45%之面板需求。</p><p>指模辨認器需求增</p><p>檢查一下自己嘅手袋同埋屋企，包括智能手機、電子閱讀器及個人電腦在內，除咗觸控屏幕之外，加加埋埋究竟有幾多係已內置指模辨認器嘅產品，在私隱越嚟越重要嘅社會，相信利用指模鎖機開機嘅需求將越嚟越多，尤其是係較容易失竊嘅手機；還有充電之電子裝置，多用途無線充電裝置將會成為市場主流；還有去年港府推慳電燈膽無疾而終，當大家以為LED燈價錢雖然較貴但勝在環保，符合國策節能減排之目標，原來市場上已出現咗製造成本較LED燈更便宜的替代品。<br>以上幾類產品都係源於科技發明應用領域，本港市場就正好有一間堪稱TPK宸鴻光電之影子股可供投資者選擇，還要係TPK在整個觸控屏幕產業鏈上嘅夥伴，在其上再加送指模辨認、無線充電及照明技術幾個電腦周邊設備嘅企業，想知究竟係邊間？明天開估。<br><br>胡孟青<br>作者為獨立股評人</p></body></html>