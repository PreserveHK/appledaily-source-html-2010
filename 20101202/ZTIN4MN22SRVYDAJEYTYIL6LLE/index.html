<html><header><meta charset="utf-8"><title>中環在線：今年話題人物　四叔輸畀誠哥 - 李華華</title></header><body><h1>中環在線：今年話題人物　四叔輸畀誠哥 - 李華華</h1><p>年尾將至，又係各路十大選舉開標之時！《華爾街日報》剛啱選出今年香港十大「話題人物」（HeadlineMakers），各大家族上榜，華華一啲都唔意外，但有趣嘅地方係，四叔李兆基今年咁矚目，竟然都敗喺首富李嘉誠手下，屈居第二，連呢啲排名都要輸，首富的確係四叔嘅宿敵喎！<br>《華爾街日報》話：「李嘉誠作為香港首富，如果佢唔係排第一就會好古怪！」但係頭11個月埋單計數，首富至大單嘅話題之作，睇怕都只係同國家主席握手拍照，佢位二公子澤楷疑似幫佢添多兩名男孫，又冇好似四叔咁，抱孫抱到被懷疑犯法咁大鑊。至於話神父要向首富致歉呢單，係咪咁大單就真係好觀點與角度囉！Bytheway，澤楷「潛水」近一年都仲可以上榜，其號召力真係好似嗰隻太陽油咁──確不同！</p><p>天匯+代母　熱爆全城</p><p>咁四叔方面，天匯世紀大撻定、大公子家傑搵代母整個「串燒三兄弟」佢嘆，淨係呢兩單都杰到不能再杰，仲橫跨港聞、財經、娛樂版，所以佢輸畀首富，華華真係好戥佢唔抵o架！<br>至於其他富豪叔父輩，彤叔鄭裕彤就因為年初嗰陣睇錯樓市而上榜佔一席位，精神好過華華好多嘅六叔邵逸夫，就因為「串燒三兄弟」阿爸家傑想斟買佢檔邵氏而上榜，查實淨係佢一百零幾歲仲周圍去就已經夠話題啦！另外，賭王何鴻燊就因為抱恙7個月同買白松露而上榜……但會唔會係佢3個太太嗰3房人馬，更有話題性呢？</p><p>《華爾街日報》選香港十大話題人物</p><p>第1名　李嘉誠　原因：天主教教區副主教因魔鬼論言論向佢道歉<br>第2名　李兆基　原因：天匯撻定事件、大仔李家傑搵代母生三胞胎<br>第3名　紀勤　原因：滙控高層大變動<br>第4名　夏佳理　原因：吸引多間大型企業嚟港上市<br>第5名　何鴻燊　原因：抱恙7個月、買白松露<br>第6名　李小加　原因：推動人民幣相關業務、延長交易時間<br>第7名　邵逸夫　原因：同李家傑斟賣邵氏股權<br>第8名　鄭裕彤　原因：年初話樓價會跌<br>第9名　歐智華　原因：滙控高層大變動<br>第10名　李澤楷　原因：同女朋友梁洛施生完大仔再生雙胞胎<br><br>李華華<br>mailto:LiWaWa@AppleDaily.com</p></body></html>