<html><header><meta charset="utf-8"><title>求驗客手記︰曼城要靠音樂打救 - 求驗客</title></header><body><h1>求驗客手記︰曼城要靠音樂打救 - 求驗客</h1><p>話咁快2010年又就嚟完，12月最大節目當然係聖誕節。我求大俠記得細嗰讀中小學時，學校都會搞聖誕聯歡會，不外乎都係女同學整下菠蘿腸仔；集體活動又不外乎踩吓波、扑吓儍瓜咁上下，純過蒸餾水。大個仔參加聖誕派對，先知原來有咁多「其他嘢」玩。</p><p>泰仔邀隊友睇音樂劇</p><p>英超球星腰纏萬貫，過去參加聖誕派對，唔單止使費大，仲搞出好多醜聞；里奧費迪南、朗尼呢啲爛玩球星，當街「斷片」唔在講，仲傳過派對上涉及強姦案㖭！有見及此，好多領隊好似曼聯同曼城嘅費格遜同文仙尼，都禁止球隊今年再搞派對。不過聖誕普天同慶，球員又冇得休息同家人相聚，又有乜好做？曼城隊長泰維斯就有好介紹，就係睇音樂劇喇！<br>英國《太陽報》報道，泰維斯準備邀請隊友睇音樂劇《WeWillRockYou》，套劇主要講英國著名皇后樂隊，劇名就係佢哋嘅首本名曲之一《WeWillRockYou》；今次音樂劇由今年12月3日至下年1月15日獻映，喺曼徹斯特市皇宮劇場上演，門票唔係好貴，只係20至40鎊。泰維斯以前就睇過好多次，今個聖誕就決定同隊友分享。<br>唔好話我求大俠陰謀論，今次泰仔安排呢個節目可謂一石二鳥，一來可以睇音樂劇relax，二來仲可以做「交心」大會；事關原來費Sir都吩咐過加利仔，安排類似節目。畀面泰仔同文仙尼就出席，如果有離心嘅，好似成日嗌走嘅艾迪巴約，睇怕都係noshow。</p><p>辛達告魯斯出碟</p><p>泰利帶隊睇音樂劇，曼城另一前鋒辛達告魯斯，冇機會落場就出唱片打發時間；呢位巴拉圭國腳同荷蘭女歌手阿歷絲祖安（BeateAlexandra），合唱《LetYourLoveShine》為貧窮兒童籌款，大家可以上 https://roquesantacruz.sellaband.com/en/projects/theroquesantacruzfoundation，聽吓佢嘅歌喉。 <br>曼城咁多球員對音樂咁有興趣，就睇吓呢排亂亂哋嘅曼城，可唔可以藉音樂陶冶性情，挑戰「大佬」曼聯啦！</p></body></html>