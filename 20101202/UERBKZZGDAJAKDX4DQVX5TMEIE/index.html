<html><header><meta charset="utf-8"><title>《幪面超人OOO》新作溝亂種</title></header><body><h1>《幪面超人OOO》新作溝亂種</h1><p>六、七十後嘅朋友仔，照計都睇過《幪面超人》！今年9月，日本新作《幪面超人OOO》，同平成年代好唔同，因為呢次追加兩大形態，包括鍬形蟲溝螳螂、蝗蟲，以及獅子溝老虎、獵豹嘅全新角色，移植落遊戲後，再配合格鬥同首見嘅群毆模式，《幪面》Fans應可盡情打亂種！<br><br>記者：陳國輝</p><p>新增形態代表<br>獅虎豹組合</p><p>睇個Look唔難估佢係以獅子嘅鬆毛作為攻擊武器，兼備老虎巨爪以及獵豹嘅速度，三個字「快狠準」！</p><p>鍬螳蝗組合</p><p>以鍬形蟲頭上嘅角，以及螳螂臂上嘅鐮刀作為攻擊武器，當然唔少得蝗蟲必備嘅招牌式飛踢！</p><p>激戰似《無雙》</p><p>《幪面》系列都出過唔少遊戲，但幾乎清一色都係格鬥，若然想玩最傳統嗰隻「邊行邊打」，今次終於有機會喇！<br>新作《幪面超人ClimaxHeroesOOO》特別加入「諸神黃昏模式」，簡單啲講，即係玩番最新一輯電視劇集嘅內容；故事係點樣開始？唔重要！最過癮係以任務形式來進行，畫面側邊提供晒地圖位置，只要達成勝利條件，或殲滅所有怪人，咁就會自動過關。聽落好似無難度，但實情係你經常要面對十隻、八隻敵人，同時攞齊架生圍毆你，你除咗可以用必殺技，亦能夠透過PSPWi-Fi連機搵Friend幫拖，咁精采嘅群毆畫面，感覺幾似玩緊《無雙》o架！</p><p>臨死一擊變超撒</p><p>雖然格鬥模式依然健在，但咪以為毫無睇頭！入面支援一項名叫「ClimaxTime」嘅玩法，例如當你體力被扣至近乎零嗰陣，能量表嗰行Bar，就會升至巔峯狀態，呢個時候你只要使出一招逆轉必殺技，就能反敗為勝，加埋有電視劇背景音樂襯底，真係零舍有親切感。<br>另一招仲高難度！當你瀕臨死亡邊緣，兼對方向你使出必殺技嗰陣，你可使出一招終極反擊技，只要跟足畫面上出現嘅按鍵逐一輸入，就可以將敵人嘅絕招反彈，以彼之道、還施彼身！</p><p>電王亞極陀回歸</p><p>對於《幪面》粉絲，除咗要有睇故事嘅感覺外，最好當然玩齊所有角色啦！呢隻遊戲除咗有新增兩大組合，仲有大量平成後嘅幪面超人，例如電王、亞極陀等熟悉人物亦會登場；但話說回來，佢始終係移植自PS2嘅《ClimaxHeroes》，如果早前已經玩過晒，可能興趣亦會大減。</p><p>Profile</p><p>名稱：《幪面超人ClimaxHeroesOOO》<br>平台：PSP/Wii<br>類型：動作<br>廠商：NAMCOBANDAI<br>人數：1-2P<br>發售日期：12月2日</p></body></html>