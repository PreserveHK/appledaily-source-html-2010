<html><header><meta charset="utf-8"><title>青心直說：淡友未就範港股難見頂 - 胡孟青</title></header><body><h1>青心直說：淡友未就範港股難見頂 - 胡孟青</h1><p>昨天撰文旨在鼓勵讀者多加留意公司資料，好多資訊根本係公開任大家參考，資產泡沫雖然危機處處，散戶卻未見出現瘋狂炒作，香港距離全民皆股仍遠。<br>索羅斯眼光銳利，年初已一早睇得起香港呢幅彈丸之地，明顯係計好晒數，咪以為佢家入嚟先至開始追貨，其實已準備食大茶飯。<br>港股上半年自21872點跌至20129點，雖然足足唔見成8%，同一時期上證綜合指數由3277跌至2398點，就足足跌咗26.8%，香港之所以跌唔足，明顯要拜開放型市場之賜，否則好似內地咁下下要社保基金出嚟頂，塘水滾塘魚嘅結果只會係悶局一場。上半年香港跌得少，絕對唔係單純本土資金可以托得起，邊路資金有咁嘅力量唔使多講啦！</p><p>睇市人多落盤卻少</p><p>明白到資金推動市背後，恒指原來自6月初有足足10個上升裂口未回嘅強橫走勢，股票行及銀行現場所見，睇市禁機嘅人就多，落盤卻少，反映大戶瘋狂唱好之下未有太多勇夫，相信在美國喪印銀紙之下錢財價值已如糞土（CashisPain）之高級專業散戶唔信邪對着幹，股滙商品貴金屬一路升一路沽，投行見反正有對手，亦唔介意一邊執錢落袋一邊繼續賭單邊買上，實行先要挾死淡友再算。<br>市場上實在錢太多，刀光劍影，散戶入市都只係啄啄貢，賺些少就回頭，唔肯落叠。<br>唔好奢望補晒裂口才入市，因為呢一輪升勢係每個月頭好似啱啱出糧咁挾上去，要回補所有裂口後患就要見番19729點。<br>以現時大部份淡友開始投降信呢隻牛三可以繼續養到肥肥白白見三萬點，2011年預測市盈率才16.5倍嚟睇，短期守住24000點龍門，中線22880點不死，好戲仍在後頭，散戶心態係越高越唔肯買，待回頭覺得抵嘅就唔叫都乖乖上車。<br><br>胡孟青<br>作者為獨立股評人</p></body></html>