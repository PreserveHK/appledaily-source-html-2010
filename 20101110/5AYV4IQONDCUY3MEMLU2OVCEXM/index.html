<html><header><meta charset="utf-8"><title>周秀娜主題Netbook　TryMe！</title></header><body><h1>周秀娜主題Netbook　TryMe！</h1><p>當大家抱過軟綿綿攬枕之後，有無諗過，原來娜姐仲有好HighTech一面！講緊係由本地薑Metalware（MW）推出嘅主題Netbook，功能有幾勁？並唔重要！既然買得周秀娜主題產品，志在滿足一己私慾，以收藏為樂，得閒把弄一番，但記住，玩完抹番乾淨喎！<br><br>記者：陳國輝<br>攝影：周旭文
</p><p>拈花惹草鋼琴黑</p><p>何解玩完要抹乾淨？咁大個仔仲要教，真離譜！手提電腦Keyborad咁容易污糟，又經常滿佈細菌，當然保持清潔最緊要！<br>但講到礙眼，首數係機面嘅鋼琴漆物料，呢部機前身係RazorS141，睇落雖然好靚又亮麗，但只要用手輕輕觸摸，好似揭蓋或者關蓋等，手指紋會立即現形；不過無計，娜姐班粉絲即使唔多宅男，但粗略估計九成係男仔，唔用鋼琴黑，唔通揀姣婆紫咩！<br>抹都係小問題，但要小心連機面上嘅顏料圖案都抹甩埋！外殼上一幅咁精緻嘅藝術圖案，原來係花、樹、心形以及后冠，靚與唔靚就見仁見智，但如果話你知，Chrissie都有份參與設計，仲係限量，你又點睇？揭蓋之後，佢立即變番做一部普通Netbook，炭黑色外殼加上一排朱古力Keyboard，感覺整齊又討好，但唔Lady囉！</p><p>激薄機身煲高清</p><p>揀得呢部MW周秀娜Netbook，好多人會預佢分唇麻麻，咁諗就錯喇！雖然CPU只係勁普通嗰隻IntelCULVPentiumSU41001.30GHz，以及只得2GB記憶體，靠佢打機就無乜可能，但勝在機身輕得嚟仲有11.6"屏幕，亮度亦唔錯，戴埋耳筒之後，拎出街煲劇、聽歌，都可以撐幾粒鐘；但最抵讚似乎都係側邊嘅HDMI插頭，若預先單撈高清影片落電腦，只要駁線到大電視，就能夠即時睇片，夠晒爽快。<br>系統採用Windows7HomePremiumEdition，就算無Professional版咁多花臣，但照樣喺MousePad上面玩Multi-Touch，將相片放大縮細都無乜難度，有時間帶埋呢部「娜姐」行街街，得閒篤吓佢、摸吓佢，咁Fans就唔怕悶啦！
</p><p>Chrissie周身Look
</p><p>Profile</p><p>系統：Windows7HomePremiumEdition<br>處理器：IntelCULVPentiumSU41001.30GHz<br>記憶體：2GBDDR<br>屏幕：11.6"LED芒<br>硬碟：250GB<br>重量：1.35kg<br>其他功能：視像Webcam、HDMI輸出、三合一讀卡器、Wi-Fi、藍芽、三組USB2.0<br>查詢：MW（34223473）</p></body></html>