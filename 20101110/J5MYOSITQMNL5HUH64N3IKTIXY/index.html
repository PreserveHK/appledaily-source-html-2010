<html><header><meta charset="utf-8"><title>呂慧儀為無綫倒奶拉客</title></header><body><h1>呂慧儀為無綫倒奶拉客</h1><p>《無綫節目巡禮2011》昨晚假將軍澳電視廣播城舉行，逾百小生花旦大晒冷吸引廣告客戶，其中呂慧儀倒奶性感冧客，搶盡風頭。不過昨晚最受廣告客戶歡迎的是視帝陳豪和黎耀祥，而近期在《義海豪情》中奸出位的非凡哥麥長青及性感赴會的高海寧，也成為客戶爭相合照的對象。</p><p>早前找代母借肚一索得三男的恒基地產副主席李家傑，擬收購無綫一事雖然近日盛傳暫時擱置，但未有影響眾小生花旦落力拉客。在昨晚招待廣告客戶的《無綫節目巡禮2011》中，過百藝員盛裝赴會，其中戴上43卡鑽飾的呂慧儀倒奶冧客，搶盡風頭，高海寧也以一襲前後大解放性感晚裝搶客。陳倩揚、苟芸慧、周家蔚和胡定欣的打扮也很奪目。<br>雖然呂慧儀昨晚打扮惹火，俯身時波濤「胸」湧，但她仍謙稱：「留番台慶再畀大家驚喜，今晚我係小人物，我唔開前唔開後，開心咪得囉！」呂慧儀與梁政珏坐下合照時，更不慎春光乍洩。近日有報道暗示高海寧等港姐出席富豪飯局，但高海寧昨否認說：「未聽過呢啲電話，冇啲咁嘅事，自己係個腳踏實地嘅人。」葉翠翠也說：「冇睇過報道，已經同律師商量咗唔回應，我冇參與過，亦冇人搵過我。」</p><p>法拉揚言愛Neway</p><p>雖然一眾靚女打扮惹火，但講到冧廣告客戶者，要算視帝陳豪和黎耀祥，二人出場時全場起哄，由於現場大排長龍要求跟二人合照，要保安人員上前維持秩序，認真誇張。另外，近期在《義海豪情》中奸出位的非凡哥麥長青，昨晚穿警察戲服出現，被不少客戶邀請合照。非凡哥笑說：「好開心，啲人冇乜taste，竟然話我靚仔，梁乃鵬先生叫我影相嗰陣，都叫我唔好做咁多衰人。」</p><p>昨晚巡禮開始後，陳法拉上台大談入行感受，卻被王祖藍勁寸：「你家係咪搵到人生嘅newway（即指Neway）？」擺明取笑她找到Neway太子爺薛世恒這張長期飯票，但法拉不怒反笑說：「係呀，我好鍾意我嘅Newayo架！」逗得全場大笑。</p><p>阿姐俾家英哥嚇親</p><p>阿姐汪明荃丈夫羅家英日前在加拿大不幸患了貝爾氏麻痹（面部肌肉麻痹），前日阿姐偕家英哥返港後即到醫院求醫。昨日阿姐談及家英哥病情時表示沒有大礙，她說：「等緊康復，好輕微啫！初時我都嚇親，以為中風。」家英哥前日笑指自己歪嘴後有可能要收山，但阿姐卻說：「唔使，丑角都可以。」<br>關菊英昨日下午出席巡禮拜神儀式時，自言也曾患過貝爾氏麻痹，她說：「初時好擔心自己嘴歪，後來睇醫生食咗啲激素同類固醇至冇事。」<br>另外，近日有報道指黎耀祥前妻處境坎坷，祥仔對此說：「舊聞嚟啦，係近期《義海豪情》熱播，啲人再攞番出嚟講之嘛！」<br>採訪：楊潔雯、卓寶花<br>攝影：陳志嵐、彭琮然</p></body></html>