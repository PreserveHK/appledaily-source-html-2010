<html><header><meta charset="utf-8"><title>求驗客手記：底褲開窿　車仔醒神有股惑 - 求驗客</title></header><body><h1>求驗客手記：底褲開窿　車仔醒神有股惑 - 求驗客</h1><p>今季英超衞冕嘅車路士，喺今夏熱身賽表現麻麻，但開咗「咧」之後就有脫胎換骨嘅表現；喺上周六英超尾場，慨贈韋根6隻蛋，連同開鑼戰以6:0勝西布朗，兩場已經有「一打」入球。車仔球員咁勁，可能同佢哋感受到「八月十五危機」有關！</p><p>更衣室有神秘怪客</p><p>話說近呢一年，車仔更衣室出現神秘怪客，會將球員嘅底褲剪爛，專喺兩片patpat位開窿，等球員着上底橫後，八月十五就會露出嚟。車仔球員由於認為呢個係其中一名隊友嘅所為，開頭都覺得幾好玩；但由於事件持續，佢哋開始覺得好困擾，其中中場林柏特仲話：「我心目中已經大概知道係邊個做，只要搜集更多證據，我就會揪出『兇手』！」<br>可能車仔球員就係因為底褲開窿，驚喺比賽時同對手爭波俾人拉衫拉褲而露股出醜；所以開「咧」之後不知踢得幾醒神，逢人過人，仲腳腳七注，所以先至兩連勝兼入球停不了。<br>連車仔領隊安察洛堤賽後亦話：「球隊表現好好，好似打機咁。」即係擺明「屈機」啦！<br>不過，前日俾車仔狂數嘅韋根就慘喇，呢支西北球隊連同開鑼戰爆冷以0:4不敵黑池，兩場波已經失咗10球，而且零入球。喺前日迎戰車仔時，可能係主場球迷對韋根太失望，可以容納2萬5千幾人嘅DW球場（未冠名之前叫JJB球場），竟然只得萬四人捧場，場面都幾寥落。<br>此外，由於韋根連續兩場大敗，領隊馬天尼斯嘅帥位亦岌岌可危，佢仲成為今季首名離隊嘅英超領隊大熱，得3.5倍。雖然呢名西班牙籍教頭，賽後口口聲聲話球隊現時冇危機，亦對自己可以繼續執教好有信心；不過球隊今季表現唔好係事實，後防更形同虛設，令我求大俠有啲掛住已經轉會新特蘭嘅中堅巴布爾。<br>既然球隊表現咁唔掂，唔知馬天尼斯會唔會效法車仔更衣室怪客，靜靜雞剪爛球員底褲，等佢哋有反彈嘅演出呢？</p></body></html>