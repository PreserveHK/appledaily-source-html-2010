<html><header><meta charset="utf-8"><title>青心直說：俄鋁誠意打動投資者 - 胡孟青</title></header><body><h1>青心直說：俄鋁誠意打動投資者 - 胡孟青</h1><p>近期陸續有新股擱置上市計劃，最新打退堂鼓係來自俄羅斯嘅最大私營電企ESE，大股東俄羅斯富豪OlegDeripaska旗下之俄鋁（486）於今年年初上市以來，明白大家對俄羅斯國情所知有限，積極做好投資者關係，作為首家來自俄羅斯嘅上市企業，肩負要做好業務為其他同胞鋪路來港之重任，致力提高透明度。<br>公司旗下公關部門分為兩個部份，投資者關係及公共關係；前者主力面對機構投資者，主管係來自美國華裔資深律師，唔單止對公司業務瞭如指掌，更加成為我們香港交易所（388）及港府高層前往俄羅斯打交道洽商時嘅盲公竹；後者專責處理對外關係，皆因兩者所面對之對象背景不同，問題也當然不一樣。</p><p>勝在擁有鋁土礦資源</p><p>上市公司為咗令本港投資者更了解俄羅斯，最近更在收費電視贊助咗一個專題節目，節目把當年亞洲金融風暴及俄羅斯債務危機下之風風雨雨及人民今天的生活與當年形成強烈對比。<br>當年不少對經濟前景感失望而遠走的國民，今天回流大展拳腳。節目反映上市公司對呢個市場嘅一份誠意。<br>俄鋁較中國鋁業（2600）優勝之處，係前者擁鋁土礦資源，年產量超過一千萬噸，有調查報告指俄鋁之鋁土礦資源達18.35億噸，雖然整體業績表現仍較反覆，投資價值將繫於中國在鋁土之對外依存度繼續高企，現時鋁釩土對外依存度仍超過50%；只要中國一天仍然係淨進口國，主攻出口的俄鋁就唔使憂。<br>還有一點，俄鋁成本結構先天條件優於中鋁，前者用水力發電，後者則主要用火電，雖然俄鋁股價波幅短期仍未擺脫10元8塊區間，年初至今卻總算跑贏中鋁，尤其當每手股數由2.4萬拆細至6000後即將再拆細至每手1000股，投資者在揀股時就多一個選擇。<br>胡孟青<br>獨立股評人</p></body></html>