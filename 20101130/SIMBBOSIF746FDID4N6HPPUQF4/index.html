<html><header><meta charset="utf-8"><title>中環在線謝瑞麟家和萬事興　老竇唔再告阿仔 - 李華華</title></header><body><h1>中環在線<br>謝瑞麟家和萬事興　老竇唔再告阿仔 - 李華華</h1><p>珠光寶氣大團圓結局！唔係講無記套劇，而係講謝瑞麟（417）兩父子恩怨錄！謝瑞麟噚日透過謝瑞麟珠寶出通告，話唔再告佢個仔仔謝達峰，兼唔附帶何條件咁話。雖然未知係咪真係父子情仇一朝了，但肯定謝家上下，包括做夾心人多年嘅新抱，謝瑞麟珠寶主席謝邱安儀最開心。<br>珠寶大亨謝瑞麟兩父子嘅恩怨，講起真係幾峯迴路轉！早年阿仔爆老竇大鑊，話老頭子2008年非法提供回佣畀旅行社同虧空公款，最後搞到自己同阿爸同埋個高層齊齊鋃鐺入獄，而老謝舊年底出冊後，又走去告坐緊監嘅阿仔，話佢趁自己破產嗰陣，侵吞抵押畀瑞士銀行嘅謝瑞麟珠寶股權……總之兩仔爺實行有你無我。</p><p>豪門恩怨反高潮</p><p>查實豪門恩怨近呢幾年華華見唔少，新地（016）兄弟鬩牆、華懋千億爭產、新鮮熱辣仲有單南豐媽媽告南豐囡囡，老謝父子呢單，華華其實都係擔定凳仔等睇戲咋，點知有和解呢個反高潮，證明塵世間冇嘢係拆唔掂嘅。總之，冇父子係冇隔夜仇嘅，始終血濃於水，家和萬事興，家衰「告」不停，希望老謝父子從此拍檔，將盤生意做好，回饋吓班小股東啦！<br><br>李華華<br>mailto:LiWaWa@AppleDaily.com</p></body></html>