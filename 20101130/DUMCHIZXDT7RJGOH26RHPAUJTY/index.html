<html><header><meta charset="utf-8"><title>中環在線：新股女王劉央　出錯門撐錯股 - 李華華</title></header><body><h1>中環在線：新股女王劉央　出錯門撐錯股 - 李華華</h1><p>新股又嚟百箭齊發，噚日無論係中環抑或金鐘嘅酒店ballroom，都俾啲新股「投推」（投資者推介會）霸晒，好似四季咁，2樓係重慶農商銀（3618）嘅地盤，4樓就係MI能源（1555）嘅主戰場。<br>呢啲咁熱鬧嘅日子，又點會少咗新股女王、西京投資主席劉央呢！不過女王就擺烏龍，明明係捧MI場嘅，但一見門開就衝出去，去咗2樓重慶農商銀嘅投推。在場記者見到佢現身，個個以為佢係重慶農商銀嘅基礎投資者，咁當然就要圍一圍佢，睇吓有咩高見喇，點知講講吓先知佢要去嘅係4樓！<br>摸錯門口嘅劉央即刻轉身走人，不過都不忘幫MI能源賣兩嘴廣告，強調MI先係佢杯茶，佢係畀個女助手老點先去錯樓層。</p></body></html>