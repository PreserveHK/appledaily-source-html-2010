<html><header><meta charset="utf-8"><title>廚師秘笈 - 左丁山</title></header><body><h1>廚師秘笈 - 左丁山</h1><p>上到陸羽飲茶，見到餐廳羅帶來一位外籍朋友，身高一米八，重大約二百磅，大隻中年漢也。問佢做邊行，中年漢話：「我係廚師T，專做地中海菜，今次返嚟香港，在餐廳羅間餐廳客串三個星期，做示範菜式。」咦，律師W、糧油M聽到，立即話約好日子一齊去試吓，左丁山就問多幾句：「你做過乜嘢餐廳呀？邊度人呀？有乜心得呀？」<br>廚師T一一道來，阿媽係德國人，阿爸係希臘人，自細移民澳洲，在雪梨長大學做廚師，藝成後離開澳洲，已有十五年，以前在香港文華東方做廚，去過杜拜五星酒店，未返香港前，在斐濟群島五星渡假酒店做咗三年，似乎經驗幾豐富喎。想起希臘與德國最近因還債一事鬧晒交，希臘副總理指納粹軍侵略希臘，血債至今未完全清償，德國人聽咗就氣頂，指德國大力津貼希臘加入歐盟，為何反口不認？廚師T話：「我現在係澳洲人，阿媽同阿爸又離咗婚，我一於唔理呢啲政治事件！」不過政治會理到佢頭上呢，廚師T在斐濟嘆世界，工作優遊，本來幾好，但二○○六年斐濟發生政變，二○○九年四月進入緊急狀態，限制人民旅遊，實施新聞管制，天堂當堂變成混局，廚師T惟有趕快結束當地生活，離開斐濟。廚師T話：「我都算大隻紮實o架啦，但當地人個個看似奧尼爾，小腿粗過我嘅大髀，神高神大，行行吓街就好似俾棵大樹擋住，見到佢哋就驚。政變之後，治安好曳，街上成日有打架事件，真係不宜久留，走為上着！」有料之西人廚師去到邊度都不愁工作，廚師T話做廚房非常辛苦，懶人最好離開，做西餐一定要依足架式，每樣菜式詳列食譜與配料成份，每一次照做，跟到十足十。點解一啲菜式嘅味道時好時劣呢？廚師T話：「好多廚師以為自己做一款菜式百幾二百次，瞇埋眼都識啦，於是偷懶唔睇食譜，唔睇成份資料，憑記憶去做，往往就因此掛一漏萬，冇法子保持同一味道，同一水平。我唔准下屬單憑記憶o架，佢哋做一味菜做咗一千次我都要佢哋睇住啲資料嚟做，所以唔少手下發夢都鬧我！」</p></body></html>