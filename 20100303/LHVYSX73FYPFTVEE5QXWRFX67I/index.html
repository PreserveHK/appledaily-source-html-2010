<html><header><meta charset="utf-8"><title>FAZE靚頭掛帥　以細出擊</title></header><body><h1>FAZE靚頭掛帥　以細出擊</h1><p>靠身形小巧而討人喜愛嘅唔單止係寵物，連「綿羊」都一樣潮興瘦身討你歡心，好似HONDA今次亦大玩縮水戲法，全新款綿羊FAZE就以「細」出擊。以豪華玩樂型嘅FORZA為藍本，重新換上更輕盈有活力嘅外殼，最重要係價錢更親民，呢隻250綿羊迷你品似乎有晒集萬千寵愛嘅本錢。<br><br>記者：許維雅<br>攝影：譚盈傑<br>Model：Sukmi</p><p>1.套管前叉前懸掛，煞車碟三活塞前制動設計。</p><p>2.轉數錶設於錶板中央，設計意念創新。</p><p>3.死氣喉面加裝電鍍殼增加搶眼程度。</p><p>4.縮短咗嘅FAZE為遷就FORZA嘅引擎，車尾採用了雙筒避震設計。</p><p>5.座椅下有一個50公升容量嘅儲物箱，夠放一個頭盔。</p><p>6.FAZE備有CBS及ABS兩個版本，ABS版嘅頭碟芯會有橫紋牙坑，好易認。</p><p>縮水FORZA馬力升</p><p>香港地小人多，身手靈活又相對小巧嘅電單車一向有擁躉，當中固然係實用程度高、操控易嘅綿羊最受歡迎，而HONDA多年來推出不同款式嘅「F字頭」就成功吸納了不少粉絲，繼FREEWAY、FUSION、FORESIGHT及FORZA後，今年新作係FAZE。新車概念係將00年面世嘅豪華羊FORZA瘦身，雖然沿用FORZA嘅250四衝水冷引擎，但就換上體積更細、更輕嘅外殼，FAZE比FORZA短5mm、矮30mm及輕21公斤，令馬力相對亦比FORZA嘅22匹多出1匹。當然，FAZE嘅生風導管所採用兩段式膨脹腔設計亦係提升力量嘅功臣，呼吸更暢順嘅引擎，增加了生風流量，加埋被調低嘅滅聲器回壓、全新嘅低阻力技術，不但馬力更強，行車時所發出嘅噪音亦會有所減低。</p><p>單燈大面夠搶</p><p>除了力量更強吸引一眾後生用家，其實FAZE外形設計亦刻意年輕化，鴛鴦色配襯嘅立體流線型大面罩已經輕易成為焦點，加埋Y形嘅單頭燈就更加充滿動感。此外，將轉數錶設於中央嘅錶板格局亦顯出HONDA嘅創新意念，營造出與別不同嘅年輕效果。而實用性方面，儲物空間嘅位置跟一貫嘅HONDA羊相若，座位下面有一個長度960mm、50公升容量嘅儲物箱，可容納一個頭盔及雜物，屬中規中矩，反而設於車頭兩個三公升容量嘅首飾箱則比想像中大。至於其他細微設計及豪華點綴，FAZE就確難以跟FORZA相比，無加減波亦無聰明匙卡，不過擺明針對年輕一族，價錢都係重要誘因，平一大截嘅FAZE簡化一點，相信年輕人衡量之後都唔會介意。來港款式同時備有標準CBS版及CombinedABS版，兩者相差$5,000，不過CBS版少咗近排大熱、被認為不可或缺嘅防鎖死功能，相信大家都唔會慳。</p><p>HONDAFAZE規格</p><p>引擎：248cc四衝水冷單汽缸OHC4氣閥<br>馬力：23ps/7,500rpm<br>扭力：2.3kg-m/6,000rpm<br>傳動：CVT無段自動變速<br>售價：$59,800（CBS）/$64,800（ABS）<br>查詢：27622777（燦基電單車）</p></body></html>