<html><header><meta charset="utf-8"><title>隔牆有耳：自由黨爆粗問候人阿媽 - 李八方</title></header><body><h1>隔牆有耳：自由黨爆粗問候人阿媽 - 李八方</h1><p>「邊個？究竟係邊個講粗口鬧人？」噚日一班維園阿哥喺《城市論壇》火併自由黨，紅衫軍大戰黃衫軍，點知臨散場時，維園阿哥陣營有位少女成員，聲稱俾自由黨成員用粗口問候。母親節流流俾人問候媽媽，維園阿哥當堂好㷫，呼籲自由黨交人，要求邊位講粗口就自己企出嚟認錯。黃衫軍搵人問少女認唔認得誰是兇手，但係當時人多口亂，少女一時間都講唔出。</p><p>謝志峰被質疑好勞氣</p><p>維園阿哥好唔服氣，話既然自由黨冇人肯認，佢哋會睇錄影帶逐格畫面咁搵，誓要將爆粗人揪出嚟。八方建議佢哋不如仿效《食神》情節，叫當中有出席到場嘅自由黨成員，一字排開逐個講番嗰句粗口，等受害人認聲緝兇。不過講返轉頭，自從建制派向《城市論壇》施壓後，自由黨仍然先後兩次派黨員出席，比起收埋晒嘅民建聯算係勇氣可嘉。<br>噚日論壇火藥味濃，兩派觀眾台下爭講嘢，主持謝志峰左右做人難，公平對待兩邊都有觀眾唔鍾意，搞到佢嬲到叫台下如有不滿可以向廣播處長投訴。論壇過後，維園阿哥馬草泥邀請田二少上佢節目《城市再論壇》繼續討論，二少留有一手冇即時答應，話要睇睇傾乜題目至決定。</p></body></html>