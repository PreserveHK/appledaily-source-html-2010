<html><header><meta charset="utf-8"><title>敏妮Talk：強積金供樓 - 溫敏妮</title></header><body><h1>敏妮Talk：強積金供樓 - 溫敏妮</h1><p>近期中港兩地政府一齊「調控」樓市，睇嚟之前想買樓又追唔切樓價嘅朋友，呢次有機會嘞！<br>不過，唔係話有機會就買到，都要有錢先得，其實唔少出嚟做咗好多年嘢嘅打工仔，想買樓都唔係易事。正如股王A成日講，香港已經過咗高速起飛嘅年代，家陣啲打工仔，每年人工加幅平均有雙位數字嘅相信極之少數，相反，樓價嘅升幅就唔難達到雙位數字，就算勉強湊足首期，日後供款負擔都唔小。</p><p>投資磚頭較基金實際</p><p>可能有好多人唔同意，但敏妮仍然堅持，幫市民置業唔係政府嘅責任，但偏偏以往政府就有居屋、首次置業貸款等，幫人買樓嘅政策，令到好多未夠能力嘅人上車，但最驚係好似美國咁，嗰啲真係冇能力嘅人，買到樓但好輕易就出現斷供情況，搞出個金融海嘯惡果。<br>前排有篇報道，比較香港同新加坡兩地政府推行嘅保障制度，敏妮嘅同事好雀躍，話如果香港政府推行強積金時，效法新加坡政府，就真係「德政」。新加坡人雖然要用兩成收入供公積金，但唔似香港，只可以供基金，佢哋可以用嚟供樓。當然開放畀強積金供款用嚟供樓，會有唔少「副作用」，因為可能因此多咗人買樓，令市場需求增加，政府會俾人話偏幫地產商。<br>不過用強積金供樓，亦算係幫打工仔儲錢。何況買樓根本就係投資，好多人都覺得投資磚頭比投資股票基金更穩陣，咁俾人投資基金，點解唔可以投資物業呢？<br><br>溫敏妮<br> http://wanmanli.com/blogs/ </p></body></html>