<html><header><meta charset="utf-8"><title>電戲道：甄子丹打十個愛三個</title></header><body><h1>電戲道：甄子丹打十個愛三個</h1><p>以一敵十、宇宙最強是甄子丹的形象，不過家中他既鬥不過一對子女，更不敵老婆汪詩詩的四餸一湯。一口安樂住家飯，勝過你爭雄鬥霸。就好像《葉問2》中，甄子丹問洪金寶：「你覺得分勝負重要，定係同屋企人食飯重要？」所以話男人幾好打、幾有錢都好，最叻的男人是懂得返屋企。<br>撰文：溫敏芝</p><p>導演葉偉信雖然沒有明言，但明眼人都知道，他在電影《葉問2》裏面刻意強調家庭的重要。男人打生打死為名為利，無非都是想家爺仔乸有啖安樂茶飯食，所以戲肉那場甄子丹洪金寶對打之前，甄子丹都要夫子自道：「你覺得分勝負重要，定係同屋企人食飯重要？」來點題，這句對白比起上集甄子丹在戲中一打十更震撼。</p><p>盼抽時間陪伴子女</p><p>現實中，甄子丹被譽為宇宙最強，剛強軀殼卻包藏着一顆慈父心，每趟出門必帶全家福照片隨身，還會放在床頭，他日前接受本報記者專訪時說：「家庭永遠係首位，不過為咗搵食冇法子，要經常離開家人，惟有將家庭照放喺身邊當補償。我將酒店房都盡量搞到屋企咁，家庭照放喺床頭櫃，等每次辛苦完一入到房，都好似返到屋企咁。」不但如此，甄子丹連手機甚至電腦牆紙，都是太太及子女的照片，溫馨氣氛瀰漫身邊每樣物件。<br>然而甄子丹自言是個不合格的老公，他說：「我都好矛盾，好想用多啲時間陪佢哋，但片期已經排到明年，冇時間陪仔女成長，不過我好多謝上天，好幸運識到我老婆，佢好支持我。」傾視像電話更是每日的親子活動之一，所以當他在戲中問洪金寶的那句話時，其實投注了自己的真感情。</p><p>自認顧家尊重老婆</p><p>自甄子丹演出葉問後，他儼如這位一代宗師的代言人，就好像提起黃飛鴻，大家自不然想起關德興師傅一樣。導演葉偉信賣花讚花香，敢說圈中能演葉問的，非甄子丹莫屬，明衝着另一部講述葉問生平《一代宗師》的梁朝偉而來，甄子丹認同說：「其實我比葉問師傅更葉問，因為《葉問2》係放大我嚟寫，所以有我嘅影子，好似準時返屋企食飯，性格顧家、尊重老婆，某程度上係我本身嘅影子，因為有自己嘅嘢喺度，變得容易演繹。」</p><p>「期待王家衞嗰部」</p><p>甄子丹多次強調自己硬橋硬馬真功夫，這點不難理解，自懂走路開始，他身為武術家和太極高手的媽媽，就教他習武，打穩優良的傳統武術根基。甄子丹母親聞名的地方，更是創辦了中國武術研究所，所以說甄子丹在胎中就有了武術遺傳因子，實不為過。</p><p>自小吃苦免學壞</p><p>及後甄子丹被安排到北京市什剎海體育學校武術隊接受兩年的訓練，因為雙親擔心他學壞，故決心讓他吃點苦頭，因而練就他一身引以為傲的武功。<br>在《葉問2》開拍的同時，有電影公司開拍《葉問前傳》，由散打王杜宇航飾演葉問，而王家衞的《一代宗師》也拍得如火如荼，期望在年底公映。甄子丹說：「大家都可以拍，好似當年嘅黃飛鴻，個個都去拍，我都好期待王家衞嗰部。觀眾眼睛比較清楚，電影係個產品，觀眾係消費者，消費者有權選擇。」他謂應該不會像粵語片時代的黃飛鴻般再拍下去，他覺得再拍的創作空間已很難提升。</p><p>葉偉信累洪金寶縫針</p><p>導演葉偉信去年的《葉問》獲香港電影金像獎最佳電影，名利雙收，今次再原班人馬開拍《葉問2》，壓力卻沒有想像中大，他說：「第一集壓力大啲，我想拍到部成功電影，希望觀眾鍾意，但應該唔會拍第三集。」<br>上集甄子丹「一打十」的經典場面，今次會再次重現，也是葉偉信最喜歡的場口，他又大讚洪金寶落力演出，他說：「大哥嘅付出同貢獻好大，佢同外國人打到自己都受傷，原本要即刻去縫針，但佢都堅持拍多兩三個鐘先，佢嘅演出，應該攞最佳男配角。佢又唔會因為自己係大哥而唔聽你講，唔拍啲乜，最終都係導演決定，我最尊敬佢。」</p><p>黃曉明打到瘀腫</p><p>葉偉信也讚黃曉明工作態度佳，不懂功夫的曉明拍攝時更打到雙手瘀腫，葉偉信說：「拍緊嘅時候我都唔覺，但剪片嗰陣就知佢有幾痛，子丹同佢打會收手，但要用力推佢，打頸同打臉，細力極都會好痛，但佢冇一句怨言，仲要拍咗好多take，一掌掌打落去。熊黛林更加唔使講，本身係專業模特兒，冇諗過要佢素顏演出，佢二話不說即刻話好，係個好有潛質嘅藝人。」</p><p>《葉問2》故事簡介：兩派宗師力抗拳王</p><p>戰爭結束後，葉問（甄子丹飾）帶着妻兒到香港開班教授詠春，其間因大弟子（黃曉明飾）跟教授洪拳的洪師傅（洪金寶飾）因誤會交惡，兩門派的宗師首次碰面。兩人雖然惺惺相惜，但礙於武術界的舊規矩，洪師傅禁止葉問在港開班授徒。<br>當時的香港仍是洋人的世界，綽號龍捲風的西洋拳手在港設下擂台，挑戰中國武術。洪師傅不忿上台迎戰，卻戰敗而亡，葉問再次背負起沉重的民族重任，上台接戰，與外籍拳王對壘。<br><br>《葉問2》香港上映日期：4月29日</p></body></html>