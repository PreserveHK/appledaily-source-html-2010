<html><header><meta charset="utf-8"><title>3D戲院搬返屋企　72"巨人登場</title></header><body><h1>3D戲院搬返屋企　72"巨人登場</h1><p>早前要去戲院排隊買飛，一票難求嘅《阿凡達》終於出Blu-ray，雖則無3D睇，只係純2D版，但亦都可一慰Fans心靈，事關屋企睇大片，點都舒服啲。軟件未Ready，但3D電視就陸續出場，今次到LGInfinia系列到港，仲係超巨嘅72吋，超大嘅屏幕睇3D，有晒戲院感啦！<br><br>記者：許福合　<br>攝影：陳盛臣</p><p>3D勁逼真</p><p>LG到港3D電視有兩個型號，分別係LEX9S同LX9550；現場感覺以LEX9S最搶眼，大到72吋嘅3D電視，係香港首見，機前長期都有班「四眼」仔戴住副眼鏡，想睇吓佢有幾3D。<br>難怪連影帝張家輝都大讚3D效果出色：「3D電視就好似將3D電影帶回家，如果我有份參與3D電影，一定相當過癮！」講番3D效果，個人覺得比早前市面推出嘅3D電視更立體，雖然今次試播嘅係3DDemo片，唔係真正上畫電影，立體效果強烈一些係正常，最正係有些立體3D片段，有嘩一聲嘅感覺，例如一段賽車場畫面，片中人向鏡頭射水，逼真到差啲想閃避呢！</p><p>配藍光機播碟快</p><p>唔知係咪LG已覺得LEX9S在3D效果已經夠晒完美，設定方面，除了開關之外，基本就只有因應Source而選擇顯示方式，包括上下、左右、層叠及畫面間隔等，唔似得其他3D電視，可因應個人喜好，可調校3D效果強弱，雖然係咁，但LEX9S試落3D效果仍應非常好，而且72吋超巨屏幕，真係畀到電影感，試睇時不斷在耳邊聽到其他人講：「呢個得，射到埋嚟」，就知效果有幾正！<br>LEX9S仲有其他新功能，包括無線接駁其他裝置既WirelessAVLink，及消除殘影等，而TruMotion400Hz影像技術，亦令到畫面更穩定流暢。<br>要睇3D藍光碟，用家仍然須要配番個3D藍光碟機，BX580就係LG首部3D藍光機，在配合LEX9S睇碟時，除咗出到3D效果外，播碟速度亦覺得相當唔錯，唔似得部份藍光機要Load好一段時間先有畫面睇，兩部機勁夾。<br><br>查詢：LG（35437777）</p><p>3D試睇</p><p>LX955016mm幼邊框</p><p>另一部3D電視就係LX9550，亦都有55吋大屏幕，亦可顯示3D效果，而外形更係搶鏡，有一個16mm幼邊框，即使打側睇，機身亦都相當薄身，非常吸引，放在客廳特別覺得有品味。至於3D效果，睇落就與LEX9S分別不大，加上同樣有TruMotion400Hz影像技術，睇片真係比一般200Hz嘅電視靚，尤其係一啲細緻度高同有層次嘅畫面，真係靚啲喎。</p></body></html>