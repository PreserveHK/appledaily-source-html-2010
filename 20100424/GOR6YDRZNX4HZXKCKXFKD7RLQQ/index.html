<html><header><meta charset="utf-8"><title>Stepwgn改良版　FamilyMan貴氣暴走</title></header><body><h1>Stepwgn改良版　FamilyMan貴氣暴走</h1><p>做得FamilyMan，照顧家人總係第一位，不過都唔可以無咗自己個性，尤其家周街「型爸」嘅年代，作為老竇嘅你，又點可以揸架老土車出出入入！所以，家庭味十足嘅HondaStepwgn都嚟個型仔改良版Spada，電鍍配飾、包圍、尾翼齊齊上身，實行用暴走Look馴服呢班住家男。<br><br>記者：趙慧敏<br>攝影：梁細權<br>Model：Fiona@PureModels</p><p>擾流泵把一體化</p><p>啱啱轉款嘅Stepwgn喺今年年初亮相後，車型更趨年輕化，相信唔止六十後，七八十後嘅車主，一樣俾佢吸引，尤其係佢擁有同級中最巨型天幕，差不多佔據整個車頂，令唔少人為佢傾倒。不過見好就收呢句說話喺家呢個年代梗係唔多合時，乘勝追擊先至係做生意之道。所以話咁快，代理就再引入改良版StepwgnSpada。講明係改良版，要求梗係高啲，前後包圍及裙腳等配套梗要有，全車擾流組件全部原廠出品，而且部份擾流組件同車身相連。以車頭為例，擾流器與頭泵把連成一體，無咗接駁位，令整體線條更為流暢，加上微微上翹的設計，令頭唇更型。要搶眼，型格鬼面罩當然唔少得，老實講，Stepwgn的電鍍鬼面罩本已夠閃夠奪目，今次StepwgnSpada更加喺車前增加一大幅電鍍飾面，反光程度，簡直可以當鏡照。霧燈位置底部亦增加了蜂巢網，霧燈兩邊亦有U形線條包圍，格外醒神，加上中間大大塊網狀氣壩，整個車頭更添惡相。</p><p>內櫳谷豪華感</p><p>至於車櫳，雖然並非StepwgnSpada嘅改良重點，但亦絕對花過心思。中控台橫跨至前座乘客位的黑色鋼琴面飾、四個門邊鋁合金腳踏，為車櫳增加貴氣。既然要營造一輛有玩味嘅MPV，操控感亦必然要提升，以往Stepwgn無嘅+/-波功能，就可以喺StepwgnSpada搵到，不過軚環撥片設計就偏向小巧，大男人使用時，可能稍為不便。雖然胎軨尺碼仍然係Stepwgn嘅16吋，但就換上另一套合金軨，配合全車「型」格。歸根究柢，講到車，性能一定係大前提，StepwgnSpada性能同Stepwgn一樣，2.0公升i-VTEC引擎及CVT無段變速自動波箱，最大馬力150匹，扭力輸出19.7kgm，慳油功能係一大賣點，啟動「EconMode」，波箱、空調甚至引擎都進入省油模式，維持最低耗油表現。</p><p>規格</p><p>引擎：1,997cc4汽缸i-VTEC<br>馬力：150ps/6,200rpm<br>扭力：19.7kn-m/4,200rpm<br>傳動：七速+/-自動波<br>售價：待定<br>查詢：合群汽車（28278622）</p><p>即日睇新車</p><p>即時就想親身睇睇型晒嘅HondaStepwgnSpada？得！新都城車展今日新車現身，車展期間購買本田車有優惠：包括以$2,000升級JazzTrioPassionPackage、免首年牌費及首年汽車全保，免費升級皮座、升級DVD影音組合及現金折扣等。</p><p>地點：將軍澳新都城<br>日期：4月24-25日（10:30am-9:00pm）</p></body></html>