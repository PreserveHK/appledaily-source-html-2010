<html><header><meta charset="utf-8"><title>青心直說：塘水滾塘魚貼市炒業績 - 胡孟青</title></header><body><h1>青心直說：塘水滾塘魚貼市炒業績 - 胡孟青</h1><p>自從溫總高調反駁人民幣冇升值壓力後，炒人民幣嘅熱錢明顯流走，大市即時冇晒生氣，成交勁縮得番502億元。「十個煲、九個蓋」，資金就係得咁多，點夠冚千幾隻股份，大戶惟有喺有限資源內，諗法子追逐無限嘅利潤。資金調配令部份好股捱沽，只因佢哋升得唔夠快。<br>缺水，想個市大升都幾難，炒業績勝算會高啲。噚日講過騰訊控股（700）開車後入PIT稍事休息。阿里巴巴（1688）接力狂奔，收市後公佈業績冇令人失望，留意第四季度利潤增長49%，反映復蘇終於喺網上業務反映。但睇好還睇好，有糊不妨食咗先，因為呢排興趁好消息出貨。<br>另一炒業績例子，係好早講過嘅彩星集團（635），當報價機顯示3月26日有業績，資金蜂擁而至，股價終於破頂飲得杯落，不過又係有耐性嘅朋友先有份。同場加映23號派成績表嘅國藥控股（1099），再度跌落雙底支持任你買，唔心急而有心理準備中線持貨可考慮分段買入。唔好期望即時大彈，要短炒唔該過隔籬炒中國製藥（1093），唔好阻住地球轉。</p><p>國藥有望獲注資</p><p>國藥上市以來一直低調，有部份分析員覺得佢80倍PE太貴，似乎忽略咗增長潛力。的確，以一間中國「屈臣氏」嚟講，佢頭9個月營業收入38億幾元（人民幣．下同），但盈利只得1.89億元，利錢唔多合格。商務部高官早前話，要打造國藥成為醫藥界嘅沃爾瑪。從近期國藥一系列部署，漸見佢由研究、生產、批發以至銷售一條龍嘅藥業巨企雛形。<br>未來增長亮點唔單係賣藥，而係製藥。公司話同上海醫工院嘅整合將喺5月完成，到時會將佢併入國藥母公司，估計重組完成執靚靚後，注入上市公司好正路。醫工院即係上海醫藥工業研究院，08年銷售收入超過9億元，係國家級藥品研究基地，旗下全資持有A股上市嘅現代製藥，重組後有望注入國藥。<br>國藥同今年筆者睇好嘅廣深鐵路（525）條路越行越似，都係前途無限，欠嘅只係投資者嘅耐性。<br>胡孟青</p></body></html>