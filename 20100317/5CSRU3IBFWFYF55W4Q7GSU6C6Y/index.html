<html><header><meta charset="utf-8"><title>股路縱橫：殼股隻隻起飛　首長四方有機 - 郭兆誠</title></header><body><h1>股路縱橫：殼股隻隻起飛　首長四方有機 - 郭兆誠</h1><p>港股繼續向淡，成交只有502億元，但市場炒風熾熱，特別係準殼股，消息一到，就一飛冲天，早輪有安寧控股（128）、前日有丹楓控股（271）、噚日有恒基發展（097），今日輪到邊隻？<br>就講最近兩隻，丹楓兩日內由0.81元衝上1.36元，升幅達67.9%；恒發噚日則由0.61元抽上最高0.97元，一日之內大升59%，收0.80元，仍升31%。去年11月6日推介恒發，當時股價0.66元，話佢隨時會大變身，可追入。昨日突升，莫非好事將近！<br>首長四方（730）亦係準殼股之一，上月中已有異動，短短9個交易日，由0.45元飆上0.74元，升幅64%，跟住調整半個月，噚日捲土重來，由0.58元衝上0.70元，收0.67元，且有過億股大成交配合，更重上10日同20日線，調整應已完成，以量度升幅計，短期上升目標指向0.90元。<br>安寧、丹楓同恒發之能夠大升，就係市場憧憬大股東會有大動作，前兩間公司傳華懋會借殼上市，恒發則係話四叔會大舉注資。首長四方大股東係北京首鋼（持37.36%），第二大股東長江實業（001）（持11%），都係來頭響噹噹之輩，點會畀首長四方繼續蟄伏？</p><p>街貨少易炒起</p><p>首長四方「晒士」唔大，發行11.5億股，昨日收市價計嘅市值唔夠8億元，兩大股東已揸住一半，街外只4億元，資金一埋位，話咁易就會大升。一個月以來，首長四方股價表現得極不尋常，相信注資或大變身好事已近，股價升幅亦係難以估計。<br>華豐集團（364）走勢好勁，本月初推介時為0.55元，前日已升上0.67元，噚日市勢靠軟，華豐亦只係微跌1仙，高位承接力好強，消息指有大盤仍在密密收集，升勢再起就要追入，短線目標指向0.80元。結好控股（064）亦好強，收0.54元，升1仙，睇勢亦快來了。<br>郭兆誠</p></body></html>