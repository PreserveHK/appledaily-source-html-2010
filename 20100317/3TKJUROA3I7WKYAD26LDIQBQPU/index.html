<html><header><meta charset="utf-8"><title>求驗客手記：一個禮拜要過3關　紅軍有可能 - 求驗客</title></header><body><h1>求驗客手記：一個禮拜要過3關　紅軍有可能 - 求驗客</h1><p>由周一呢7日起，對利物浦非常重要，將會決定佢哋今季唔會唔就咁玩完。前晚佢哋過咗頭關，但仲有次關同埋第3關要過；而我求大俠都希望佢哋可以好似《職業特工隊》嘅湯告魯斯咁，可以將唔可能完成嘅任務完成。</p><p>炒樸茅阿古蘭尼開齋</p><p>紅軍星期一喺英超大勝來訪嘅樸茨茅夫4:1，家以30戰得51分排第5，落後第4嘅熱刺一分兼打多場。但講真樸茅降硬班咁滯，個心都唔喺英超度，所以利記贏波係應該，唔代表佢哋叻。嚟緊星期四同埋下個星期日佢哋有兩場關鍵大波，分別係歐霸盃對里爾同埋喺英超對曼聯。對樸茅入咗喺利記第一球嘅阿古蘭尼賽後話：「我哋要一步步嚟。等踢完星期四場波，先去諗星期日場大戰。想入前4，我哋要贏好多場波，呢場（贏樸茅）係開始。」<br>爭緊歐霸盃嘅紅軍上星期四喺16強首回合以0:1敗走里爾，想入8強？喺星期四嘅次回合冇失波贏2:0就夠。為咗呢場波，領隊賓尼迪斯冇出今季入咗10球、之前喺英超連續上陣69場嘅古積特，仲喺74同埋80分鐘換走謝拉特同費蘭度托利斯（F托）。里爾實力同狀態雖則都喺樸茅之上，但利記始終有主場之利，所以都好有機會過呢關。<br>但話時話，謝拉特近排躁躁哋，繼上場英超對球證反V後，喺對樸茅時又向米高布朗開踭，好彩球證睇唔到咋！希望謝老四收斂吓，唔係遲早出事。</p><p>尾關鬥紅魔還看F托</p><p>踢完里爾場波，下星期日利記會喺奧脫福同曼聯合演「雙紅會」。論牌面佢哋輸晒，但唔好唔記得，喺樸茅場波梅開二度嘅F托就係紅魔剋星，上季佢就以一人之力幫利記作客反勝4:1；而喺今季首循環又發揮威力，入一球令球隊以2:0擊退曼聯。<br>毫無疑問利記今季令人好失望，但佢哋班波真係難捉，點都好，我求大俠都希望佢哋能夠將「不可能」嘅任務，變成「有可能」。</p><p>利物浦三個missions</p><p>任務1：英超主場對樸茨茅夫<br>日期：15/03<br>特工：阿古蘭尼<br>結果：贏4:1，任務完成<br>難度：◎<br><br>任務2：歐霸盃主場對里爾<br>日期：18/03<br>特工：古積特<br>結果：?<br>難度：◎◎◎<br><br>任務3：英超作客對曼聯<br>日期：21/03<br>特工：費蘭度托利斯<br>結果：?<br>難度：◎◎◎◎◎<br><br>註：以5◎為最高</p></body></html>