<html><header><meta charset="utf-8"><title>讀神學 - 左丁山</title></header><body><h1>讀神學 - 左丁山</h1><p>與三十幾歲已退出投資銀行界嘅投資Ｗ最近碰頭，原來佢現時嘅正職係負責一個單一議題嘅NGO，專門研究香港清潔空氣，別的環保議題一概不理。除此之外，投資W一方面喺中文大學兼職教書，同時在中文大學攻讀神學碩士，大概修畢中大神學文憑之後，意猶未盡，再斬四両，索性讀埋碩士學位。<br>既然係咁，唔叫得佢做投資W咯，改稱呼之為神學W好過。睇佢背景，點解會讀神學嘅呢？嗱，陳瑞祺喇沙小學，聖保羅男女中學，芝加哥大學（經濟），耶魯大學（國際關係碩士），第一份工在雷曼兄弟，退出銀行界前係蘇皇銀行衍生工具部董事總經理，上位快速，好多人恨都恨唔到，他卻在金融海嘯前離開，不時在報章期刊寫稿講金融海嘯之前世今生，都未夠四十歲，搵銀前途方興未艾之際，竟然轉行做NGO義工，攻讀神學，有少少古人看破紅塵，遁跡空門嘅味道，大概係在投資銀行搵銀搵夠，不欲再在刀鋒上討飯吃之故。神學W呢類人，大概可稱為七十後，三十幾歲，讀書叻，搵錢快，搵完錢就想服務社會，放棄事業在所不惜。記得社長Ｍ位叻女又係如此，在劍橋大學畢業，加入大銀行，搵咗幾年錢就轉行做non-profits（美國新興名詞，非牟利機構，據講大量新紮MBA唔想入華爾街，志願做non-profits）。校友Ｈ位千金喺美國名校回來後，入中大讀神學，再到耶魯讀神學，回來後做乜呢？未有答案，校友Ｗ位千金在美國畢業後，走咗去南美做教會義工，好似做成兩年先至返來搵工。<br>大抵中產家庭仔女自細衣食無憂，所讀名校多數係教會主辦，對教會有份感情，故此讀完大學又心思思再讀神學，希望多啲了解基督，唔多想搵銀，既然衣食無憂咯，何必如此庸俗在金錢圈打滾呢？對肥仔Ｋ啲同學工程師、則師嚟講，大都出身屋邨，自己係家內第一位入讀大學嘅，係家庭支柱，又要諗結婚買樓，想佢哋去攻讀神學做non-profits，未免陳義過高。左丁山與神學Ｗ傾咗一輪，對佢之金融知識，十分佩服，銀行界失去如此人才，甚為可惜，希望此乃香港cleanair之得！</p></body></html>