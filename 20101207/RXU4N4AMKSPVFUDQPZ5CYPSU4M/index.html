<html><header><meta charset="utf-8"><title>中環在線：五糧液漏口風　可能參股銀基 - 李華華</title></header><body><h1>中環在線：五糧液漏口風　可能參股銀基 - 李華華</h1><p>香港要同大陸同胞做生意，例必入鄉隨俗要飲吓「中國人嘅白酒」五糧液，而五糧液代理商銀基（886）亦索性喺灣仔整咗間旗艦店，做我哋香港人生意，噚日開幕，佢哋嘅partner、內地A股上市公司五糧液集團董事長唐橋仲親自到場。<br>有貴人自遠方來，銀基主席梁國興（圖）心情靚爆，仲感染埋唐總，令佢懷着愉快嘅心情同傳媒做訪問，仲唔覺意爆料話雙方合作幾十年好愉快，未來唔排除會互相參股……<br>唔知係咪知道港交所（388）唔好惹，所以唐總即刻補鑊，話入股銀基並唔係無可能，但佢哋嘅國企身份可能會有啲阻礙，見到老闆五糧液咁講，梁生亦搭嗲話雙方互相參股嘅意向，都只係傾過吓咋……咁大口，留番嚟飲酒啦！
</p></body></html>