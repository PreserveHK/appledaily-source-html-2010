<html><header><meta charset="utf-8"><title>求驗客手記：好波拿度　被迫攬女 - 求驗客</title></header><body><h1>求驗客手記：好波拿度　被迫攬女 - 求驗客</h1><p>颱風「燦哥」遠離香港，不過就繼續為香港帶來狂風暴雨，令到一心諗住喺星期六、日假期去海灘嘅陽光球迷，都要暫時同陽光講ByeBye，之但係身在地中海福門特拉島嘅網壇「1哥」拿度就唔同喇，喺當地享受緊陽光與海灘，興奮到踢波show球技，仲要被迫攬女影相，認真識嘆！</p><p>踢沙灘波show腳法</p><p>贏咗法網、溫網男單冠軍嘅24歲西班牙球手拿度，之前去完南非睇世界盃決賽，兼攞住大力神盃興奮影相，之後返咗家鄉馬略卡稍事休息，就去咗地中海嘅福門特拉島繼續嘆世界。拿度着住近似孖煙囪短褲，半裸咁瞓喺沙灘椅，一臉輕鬆咁享受難得嘅假期。</p><p>三點式女郎起哄狂影</p><p>點知拿度嘆完一陣之後，就即時波癮大發，拎住個七彩沙灘波喺海邊大show佢嘅腳法，曾經講過話如果唔係打網球，一定做職業足球員嘅皇馬fans拿度，腳法又真係幾有水準，個波踢高踢低，完全玩弄於佢嘅「腳掌之下」。喺猛烈陽光照耀之下，將拿度擁有嘅一身強壯肌肉展露無遺。<br>之不過佢咁樣show球技、肌肉，當然吸引到喺沙灘度曬太陽嘅群眾，紛紛去搵拿度影相，而且搵拿度攞簽名嘅個個都係着住三點式嘅女仔，班女球迷靚唔靚，我求大俠就唔評論，不過一向親民嘅拿度咁樣有求必應，喺沙灘椅度起身影相，亦都要被迫攬女，咁好嘅球星實在係難能可貴！</p></body></html>