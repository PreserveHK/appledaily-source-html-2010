<html><header><meta charset="utf-8"><title>消費blog：黃婉曼試玩PlayStationMove</title></header><body><h1>消費blog：黃婉曼試玩PlayStationMove</h1><p>繼wii之後，SonyPS3同微軟Xbox360都開發體感遊戲，預計今年內出街。PS3搶閘成功落實9月15日喺香港全球首賣體感控制器PlayStationMove，比日本仲早一個月。SonyComputerEntertainmentHongKong（SCEH）噚日一口氣展示超過10款體感遊戲，搵埋近排人氣高企嘅天氣小花黃婉曼率先試玩。</p><p>體感式控制好易玩</p><p>SCEH巿場部總經理項明生話，體感遊戲係大勢所趨，一家大小男女老幼都啱玩，只需要一個PlayStationMove控制器，加埋一個捕捉玩家動作嘅鏡頭PlayStationEye就玩得。<br>講到全新體感遊戲碟，主打係首隻配上廣東話嘅《功夫滑仔》（KungFuRider），製作人池尻大作噚日飛嚟香港介紹。佢話為咗製作呢隻港式遊戲，派咗一隊人嚟香港女人街、石板街、會展等地取景；古仔係講一個香港私家偵探俾流氓追打，隨手坐住張凳飛出石板街逃跑。<br>黃婉曼即場試玩，見佢揸住控制器，左搖右fing、又扭又跳玩到喪晒。佢話以前好少打機，嫌手掣好難操控，但係體感式控制好易玩，投入感好高。SCEH下月1至22日喺沙田新城巿廣場畀機迷試玩。<br><br>電郵：mailto:shoppingjing@appledaily.com</p></body></html>