<html><header><meta charset="utf-8"><title>敏妮Talk：人民幣產品 - 溫敏妮</title></header><body><h1>敏妮Talk：人民幣產品 - 溫敏妮</h1><p>之前講過，家陣做定期存款，短好過長，除咗港元定存，人民幣定存一樣短好過長，因為各家銀行都想搶人民幣存款，「息」誘存戶呢啲招數幾乎走唔甩。<br>今個星期一人民幣《清算協議》修訂正式簽署後，呢幾日陸續見到好多金融機構推出人民幣產品，有朋友問應該點揀。敏妮大致將人民幣產品歸納為三類：第一類係人民幣存款，第二類係保險產品，最後一類係風險相對較高嘅投資產品。<br>講到人民幣存款，香港銀行提供嘅息暫時同內地銀行都仲有一段距離，要做人民幣定存，不如返大陸開戶口。家陣有好幾家銀行提供一條龍內地開戶服務，但部份如恒生銀行，會要求客戶先返內地分行一次以確認戶口，之後就可以喺香港滙錢返自己大陸個戶口。專家都話人民幣升值步伐唔會太快，即係話人民幣要睇長線，咁就值得返去內地一次，開個內地人仔戶口，方便長揸人仔，博更大升值空間。</p><p>壽險回報低過北上做定存</p><p>至於人民幣保險方面，家陣市場上見到嘅產品，大部份係一啲比較短期嘅壽險儲蓄計劃，除咗中銀提供終身保障，其他最長都係得10年。敏妮唔只一次講，唔好當保險係投資產品，應該當係消費品，付出金錢換取保障，即使係人民幣保險都應該有咁嘅概念。就以回報嚟計，國壽海外嘅10年期壽險，據報道，已經係市場上最有競爭力，但都係保證有2厘回報左右，返大陸做人仔定存收息回報仲高。除非你計過數，自己嘅保障唔足夠，有加碼需要，就不妨考慮用人仔保單補不足。<br>至於投資產品，敏妮暫未見市面有人民幣基金新產品，反而掛鈎存款就有幾家銀行推出。不過，掛鈎產品其實係由期權衍生出嚟，如果連期權概念都未搞清，就唔建議去搞啲掛鈎產品！想博高回報，不如買受惠人民幣升值嘅股票，起碼係大路選擇，市況就的話回報唔差，市況唔就都可以收息長揸。<br><br>溫敏妮<br> http://wanmanli.com/blogs/ </p></body></html>