<html><header><meta charset="utf-8"><title>拒水戰o靚模　洩公司密函筱靖遭亞視炒魷</title></header><body><h1>拒水戰o靚模　洩公司密函<br>筱靖遭亞視炒魷</h1><p>現年25歲的亞視藝員筱靖昨日被亞視公佈解約，即日生效。亞視高層鄭偉強力斥筱靖工作態度不專業，導火線是她不滿與o靚模一同錄影硬撼港姐的水戰騷，甚至把亞視給她的警告信放上微博，還踩o靚模唔同層次，辣㷫亞視高層炒她魷魚。</p><p>筱靖是07年落選亞姐，是非多多，早前曾與吳亭欣公開罵戰，兩女關係勢成水火，但筱靖為上位博見報，不時奇招晒34C導彈身材，本來亞視安排她參加上周一錄影的《青春無敵FreeD水運會》，明晚播出對撼港姐決賽，可是筱靖不屑與Donuto靚模和妄攝o靚模同場玩水戰而推job，還把亞視給予的警告信公然放上微博，挑戰亞視忍耐力。<br>亞視高層不滿筱靖不專業的工作態度，並向傳媒證實昨日正式跟筱靖解約，殺一儆百。《青春無敵FreeD水運會》於上周一進行錄影，筱靖卻在前一晚在微博留言：「真感謝大家對我的支持和鼓勵，我好感動，雖然強迫要把warningletter的postdelete掉，但我心依然覺得o靚模nowayandgoaway！」</p><p>亞視：佢死不認錯</p><p>亞視製作部高級副總裁鄭偉強昨日指出筱靖犯下三宗罪，他說：「其實佢早有前科，去年已犯禁背住公司私自接job，最近公司安排佢做《青春無敵FreeD水運會》，佢又指自己同o靚模唔同level，咁樣對參與該節目嘅其他藝人好唔公平，當公司向佢發出警告信，佢又公然放上微博，呢啲係公司內部文件，佢咁樣做即係死不認錯，我哋上周已經決定同佢解約，但今日先採取行動。」<br>對於亞視的指摘，筱靖昨日在電話逐一駁斥：「首先我想解釋我冇瞞公司接job，嗰啲係拍膊頭幫朋友，我亦冇推水戰騷，只不過嗰日屋企有事，但我請假遲咗，藝員科先畀封警告信我，因為我想同唔喺香港嘅父母講番呢件事，我咪將封信上載微博。」</p><p>「我白癡無知弱智」</p><p>問筱靖為何不選用電郵？她說：「我唔識，因為我白癡、無知同弱智，唔知會咁嚴重，但我會檢討番，我今日已經返咗公司見高層。」筱靖希望亞視給她機會改過。<br>採訪：林妃、比華利</p></body></html>