<html><header><meta charset="utf-8"><title>強肌肉　練平衡　冰上晒親情</title></header><body><h1>強肌肉　練平衡　冰上晒親情</h1><p>暑假還有一個月，小朋友的暑期課程接二連三，天氣熱，最爽當然是走到凉浸浸冰面學溜冰，既可訓練平衡力同強化肌肉又可避暑，羨慕嗎？跟囝囝囡囡來個親子溜冰又如何？<br><br>記者：梁美甜<br>攝影：梁細權</p><p>小腳板溜冰練大力</p><p>「溜冰是全身運動，基本上由3歲到成年人都可以參與，學溜冰會由基本開始，好似一些踏步動作、前後滑行、前後繞行等等簡單動作，都可以訓練到小朋友的平衡力，轉換重心的應變及適應能力同反應，更可以鍛煉雙腳的協調呢！」飛龍溜冰學校的溜冰教練Hermas解釋道。<br></p><p>手拖手溜個夠</p><p>爹哋媽咪可以放手站在場邊看囝囝囡囡上堂學習，也可以選擇參加親子班，與他們手拖手上堂，參加親子班的三對均是媽咪連小朋友，三對都是生手，一看就知不懂溜冰，最有趣是，哪個媽咪大膽行大膽滑的話，尾隨的小朋友也跟着大膽試，「就算兩個人都唔識溜冰，大人都一定學得快過小朋友，因為佢哋雙腳肌肉力量、協調同平衡都比小朋友強；最重要是小朋友都信任媽咪，跟住媽咪做，佢哋信心都大啲！」Hermas笑說，「親子班除咗促進兩人關係之外，好多時大人記性無小朋友咁強，一下子忘記了之前學過嘅動作，反而小朋友可教番轉頭呢！」
</p><p>飛龍溜冰學校（23079365）<br>深水埗西九龍中心8樓</p><p>學花式踏舞台</p><p>除了一般的溜冰課程之外，不少場地也會開辦一些花式溜冰班予小朋友學習，「花式溜冰難度更高，要求更高嘅靈活度同體能。」MegaIce溜冰學校溜冰教練蔡Sir解釋道。「花式溜冰好多時要喺限時入面不停跳動，運動量好大，要好夠氣同好大體力，肌肉要發達夠力至可以支持大量彈跳嘅動作，無論係專注力、身體靈活度同埋自信心都會大大提升。」不懂溜冰也可以玩花式溜冰嗎？「可以，基本上無論係一般溜冰或花式溜冰都好，初學都要學習一連串基本動作，好似可以點樣安全跌、先後滑行、踏步之類嘅動作，只係年紀輕本身又有芭蕾舞底子就會快啲上手，提腿、手腳擺動等花式動作會較易處理得到。」不過，對一眾家長來說，最吸引的是小朋友在課程完成後，有機會參加《冰上魔幻劇場》畢業表演，做表演兼攞畢業證書，暑假充實外，父母更覺自豪。</p><p>畢業表演《冰上魔幻劇場》
</p><p>日期：今日<br>時間：5-6pm<br>地點：MegaIce</p><p>MegaIce（27094020）<br>九龍灣宏照道38號megaBOXL10</p></body></html>