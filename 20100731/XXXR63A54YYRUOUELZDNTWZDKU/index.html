<html><header><meta charset="utf-8"><title>DSG波箱發威　外表斯文　內裏Freedom</title></header><body><h1>DSG波箱發威　外表斯文　內裏Freedom</h1><p>一眾行政高層有錢熟男，為保形象不敢大搖大擺揸架火紅GTI返工，偏偏血液內的辛烷值仍然偏高，想暢快止痕，其實豪房一樣好玩。好似Volkswagen剛剛到港的PassatCC，五座豪房再搭全球叫好的DSG波箱，一樣畀到你直路推背、片彎靈活的Freedom感覺。<br><br>記者：徐影龍<br>攝影：周旭文　<br>Model：Miki@PureModels</p><p>外形斯文　內櫳闊落</p><p>早排於歐洲試過這架柴油PassatBlueTDI，已經配搭DSG波箱，新車未到，另一款行汽油Turbo偈的2.0TSI已經搶先來到，同樣具備令人流晒口水的DSG，相信二十出頭的福士迷會選GolfGTI，但如我般屬70後，對Passat卻莫名鍾愛！四門房車格局，鍍銀鬼面罩及特闊氣壩位，外形成熟穩重，車頂線條卻偏向低斜，加上無窗框車門，滲出點點Coupe跑味，觀感上絕不老餅。<br>內櫳亦不錯，闊落舒服，有齊豪華設備如電控座椅、自動泊S位系統、前後獨立冷暖風口等。最搶眼是TwoTone皮椅，深淺色襯得乾淨利落，電鍍位及銀色位不算少，但屬小面積Parts，視覺上令人感到好舒服。</p><p>1.天窗面積頗大，令車廂感覺更開揚。</p><p>2.雙色皮椅軟熟舒服，有視覺及觸覺享受。</p><p>3.駕駛艙流露高級豪華感，但不致太過俗氣。</p><p>4.配備6速DSG波箱，基本上D波已足夠Wet入港九新界。</p><p>5.尾冚蓋不大，卻隱藏勁深尾箱空間。</p><p>夠惡！軚波+/-再調硬避震</p><p>嘆完Passat斯文豪華一面，輪到玩DSG波箱戲肉。坦白講，VW的2.0LTurbo偈設計得實在好，不少福士及Audi車裝配後，表現超越2,000cc車的範籌。毋須深踏油門，一加速好快已出現推背感，DSG波箱仲幫你順勢升波，過程順暢流麗，過彎時波段上上落落，反應一樣迅速配合，DSG絕對居功不小。
</p><p>唔用波棍　人車合一</p><p>嫌一個D波行晒唔夠激，可轉入+/-模式，扭力峯值由1,700轉到5,000轉，大把在手俾你盡情放肆。再激啲，將電子懸掛由Comfort轉入Sport，連波棍都唔用，索性改以軚盤撥片轉波，左右手密密配合加加減減，人車夠合一的話，成架Passat會惡到你唔信！</p><p>VWPassatCC2.0TSI</p><p>引擎：1,984ccTSI+Turbo<br>馬力：200PS/5,100rpm<br>扭力：280Nm/1,700-5,000rpm<br>傳動：6速DSG+/-波箱<br>售價：$368,000<br>查詢：VolkswagenHK（36989688）
</p></body></html>