<html><header><meta charset="utf-8"><title>哥本哈根估估吓　無腦殘泳帽</title></header><body><h1>哥本哈根估估吓　無腦殘泳帽</h1><p>「買咩手信好？」<br>「藍罐曲奇。」攝影師答。<br>「爛gag！」我怒睥。係，雖然到最後，我哋都喺機場抱走幾盒，味道真係唔錯的藍罐回家，不過丹麥更出名的還有成日喺雜誌出現的搞鬼家品設計，得意想法總博得你會心一笑。隔一排運來香港，售價貴成倍都有之！<br><br>記者：陳慧敏<br>攝影：陳陶鈞</p><p>設計搞鬼但用得</p><p>買手信喎，都係細細件好。設計師的員工們都一致推薦的有CasaShop。好熟？當然，雜誌《Casa》，《Wallpaper》都成日出現其介紹。<br>「好型呀！」攝影師睇中咗個咕同托盤混合體，「以後可以舒舒服服坐喺床食早餐，又不怕跌到一床都係喇！」我一眼就看中了畫了個腦的珍珠色閃光泳帽！「睇你哋仲點話我無腦或者腦入水！」另外夏天必備有恐龍骨冰格，不過我都係鍾意最近新出的人腦冰格！由1985年開業起就專賣丹麥及歐洲的頂級設計師家品同小玩意，相較起NormannCopenhagen，這裏多一點抵死設計。如扮摺紙的燭台、多款BB家居吊椅，「細佬」造型的燭台、掛勾甚至花樽，搞鬼玩意，一間舖都可以玩好耐呢！</p><p>a.CasaShop</p><p>地址：StoreRegnegade2,Copenhagen<br>網頁： http://www.casashop.dk </p><p><br>必shop古老大劇院</p><p>趕時間又想shopping的朋友，NormannCopenhagen是一定要去的，本本旅遊書及設計雜誌都將之置頂，可知其地位超然。05年開業，兩層的NormannCopenhagen位址，本來是個1,700平方米大的劇院或戲院，今日變了設計名店，卻仍保留住大舞台、樓上雅座的設計，兩邊拱形門、天花板的細緻雕花，都是當年的遺物。可謂跨越了上百年的時間，看今日北歐最新設計。去完米蘭家具展、成日上《Wallpaper》，或者剛攞完國際設計獎項的丹麥設計都齊集至此。而向着舞台的，還有張很巨型、手工拼製的灰色布椅子，是OleJensen設計的MemoryChair，因為設計得太舒服，一坐上去，過去的回憶就會重現眼前，跟這古老劇院正好配合，成為店裏的招牌。我爬上座椅（對亞洲人而言係幾高o架）實在太舒服，腦裏一片空白差啲瞓着；分甘同味，攝影師都坐吓吖？「唔喇，我驚我回想完一生所行，會好似啲卡通片配角咁，會死……」
</p><p>b.NormannCopenhagen</p><p>地址：Osterbrogade70,Copenhagen<br>網頁： http://www.normann-copenhagen.com </p><p><br>丹麥潮人小玩意</p><p>如果你在哥本哈根主要的遊客購物大街Tivoli及Stroget徘徊不去的話，你一定有機會經過兩間HayHouse。這在03年時本來只是個本土設計的品牌，08年終於開他的第一間旗艦店，現在開枝散葉。裏面除了賣由丹麥的設計學校設計的小精品外，都有好多來自美國、意大利的小擺設。賣的東西諸如玩具、tee、手錶等潮人玩意都比先前兩間多，家品方面都以電腦袋、動物造型的椅子等較多，目標年齡層又後生一個圈。</p><p>c.HayHouse</p><p>地址：2/F,Ostergade61,Copenhagen<br>網頁： http://hay.dk </p><p><br>CopenhagenDesign</p><p>溫馨提示：哥本哈根潮人區、設計師店分散各處，不租單車彷彿沒了對腳；行路shopping的話，你一定會（累到）無咗對腳。（感謝攝影師先生千叮萬囑要留給讀者們的說話）　</p><p>TravelMemo
</p><p>持BNO或特區護照毋須簽證。查詢：28278101（丹麥領事館）<br><br>乘瑞士航空由香港往丹麥哥本哈根，經濟客位來回機票由$5,170起。瑞士航空： http://www.swiss.com </p><p><br>1丹麥克朗（DKK）約兌1.3港元（文中價錢已折算港元）<br><br>220V，兩圓腳插座</p><p>丹麥<br><br>哥本哈根<br><br>下周天晴，12-18℃</p></body></html>