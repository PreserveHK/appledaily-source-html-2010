<html><header><meta charset="utf-8"><title>推銷員與大狀 - 左丁山</title></header><body><h1>推銷員與大狀 - 左丁山</h1><p>曾特首自喻係南韓，余若薇係阿根廷，算佢十分有風度，起碼有英美政壇人物之幽默感。可惜嘅係，佢在辯論台上，過份拘謹，唔識講吓流行用語以抵禦余若薇之諷刺，即二流推銷員推銷次貨、不合規格產品。余大狀背後謀臣度到呢條橋，將曾特首定位為推銷員，政改方案為次貨，實在相當巧妙，比較之下，特首背後之政治班底，相形見絀。照計何安達、劉細良兩人加上譚志源、黃偉綸，都係計仔多多之人，何故人在特首辦辦公，就會忘記了市井智慧？葉劉淑儀議員在有線電視惡評特首嘅班底，話佢哋冇鬼用，肥仔Ｋ聽到，大嗌一聲話：「唉吔，葉劉議員連佢嘅頭馬都鬧埋一份！」<br>何出此言？肥仔Ｋ話：「陳岳鵬吖嘛，史丹福碩士，讀公共政策，舊年成班留美學生在怡東酒店飲酒，我在其中，識咗佢，佢咪係幫葉劉搞匯賢智庫嘅囉。兩個幾月前先轉咗去特首辦做助理之嘛，乜葉劉咁快翻面不認人？特首出街起錨，陳岳鵬陪伴左右o架！」</p><p>有時駡人駡得興起，邊會記得連自己嘅前任得力助手都鬧埋吖，政治係咁o架嘞。肥仔Ｋ認為余大狀之推銷員比喻十分恰當，但言辭之間，對「行街」（推銷員俗稱）呢行，似乎帶有貶義，令眾多「行街」朋友，聽得唔舒服，覺得大狀有職業歧視之嫌。肥仔Ｋ覺得特首其實可以即時回應：「我係推銷員出身，服務政府咁多年，大半生用於在本地推銷公共政策，在外地推銷香港，職業無分高低，推銷員勤勤懇懇工作，要買私樓，多數從買上車盤開始，然後希望逐步搬到市區一千呎樓，然後希望搬上半山區住兩千呎，唔似得早已住在馬己仙峽道嘅成名大律師，一搬就話要上山頂獨立屋。我現在推銷嘅政治方案係上車盤，上咗車先至有希望由細樓搬大樓，余議員，唔係人人都係資深大狀，唔可以一買樓就買帝景園嘅啫！」唔，守中帶攻，可以係北韓，只輸一比二俾巴西，唔似南韓輸一比四俾阿根廷喎！頭大咗，學北韓與葡萄牙鬥攻，就會輸足零比七㖭。不過輸多少無關重要，最緊要係出線進入十六強，在陸羽飲茶碰到議員Ｗ，佢好肯定咁話：「民主派分裂，政改方案會通過嘅嘞！」</p></body></html>