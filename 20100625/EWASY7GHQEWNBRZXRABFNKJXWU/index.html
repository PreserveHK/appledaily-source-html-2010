<html><header><meta charset="utf-8"><title>會地私有化　靠股東睇化吳光正鬥長命　圓10年夢 - 李華華</title></header><body><h1>會地私有化　靠股東睇化<br>吳光正鬥長命　圓10年夢 - 李華華</h1><p>李超人講過，響香港地要搞私有化成功，先決條件係無得罪人又無俾人搞，但計華華話，佢老人家應該數漏咗一點，就係班小股東要睇得化！<br>舊年電訊盈科（008）、華潤微電子（597）、鱷魚恤（122）同JOYCE（647）私有化單單撻Q，大家都諗住會德豐地產（049）今次衰硬，點知噚日佢哋個法院會議同股東特別大會，投票過程竟然出奇咁順利同詳和，兩個會夾埋唔使兩粒鐘就通過咗私有化。第一場法院會議，贊成私有化嘅小股東票有98.76%；第二場股東特別大會仲誇，有99.92%贊成。<br>其實，會地大股東吳光正10年前已經想圓呢個私有化美夢o架嘞。當年會地仲叫做新亞置業，00年9月會德豐想私有佢，但最後失敗咗。估唔到吳生同股東鬥長命，今次終於成功圓夢。<br>雖然過程話就話祥和，但點都有啲聲音嘅！好似曾經反對電盈同鱷魚恤私有化嘅「私有化剋星」梁國強就投反對票，佢嫌作價低過資產淨值好唔合理；另一位激動伯伯雖然狂呻，但覺得小股東幾時都唔夠大股東鬥，所以覺得唔合理，但亦惟有無奈贊成，畀番啲股票大股東。如無意外，會地喺下個月22號就會除牌。<br>不過，你又唔使戥小股東慘喎，事關有人歡喜有人愁唧！有個婆婆笑到四萬咁口同華華講，佢相當滿意私有化作價，皆因佢揸咗會地N咁多年，成本好平咁話。<br><br>李華華<br>mailto:LiWaWa@AppleDaily.com</p></body></html>