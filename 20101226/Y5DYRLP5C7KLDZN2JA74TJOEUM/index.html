<html><header><meta charset="utf-8"><title>平執水貨　買波子慳$310,000</title></header><body><h1>平執水貨　買波子慳$310,000</h1><p>年尾係排隊分花紅出雙糧嘅時間，加埋周圍減價推波助瀾，人人都身痕想嘢買，唔少人趁機去平執割價水貨車，貪講價容易。好似08年出廠嘅全新波子CayenneTurbo減成三十一萬，你話係過時貨？我就話最緊要價啱買到心頭好。<br><br>記者：許維雅<br>攝影：林栢鈞<br>Model：Sukmi</p><p>火辣鮮紅Cayenne　減$310,000</p><p>想喺年尾用平價執筍貨，睇實啲2010年改過款嘅車，當然價錢會劈得更狠，好似呢部08年年尾出廠嘅PorscheCayenneTurbo，雖然屬上一代款式，但同今年新款比較，引擎及性能依然不變，4.8公升V8Turbo引擎可輸出500匹馬力及700Nm扭力。外形方面，新款嘅車頭鬼面罩及頭尾燈雖然已經轉咗款，但慶幸整體外形分別不大，加埋火辣嘅鮮紅色車身，呢部波子SUV依舊魅力十足，減價31萬元後，相信必定有捧場客。水貨車嘅另一大好處就係Options夠齊全，好似呢部Cayenne備有Bose音響、天窗及電尾門等，150萬元有找就可以即刻揸走，唔使好似買行貨咁要慢慢等。</p><p>08年PorscheCayenneTurbo</p><p>引擎：4,806ccV8<br>馬力：500hp/6,000rpm<br>售價：$1,800,000減至$1,490,000<br>查詢：29222933（金國汽車）</p><p>動感包圍Alphard　減$58,000</p><p>大時大節總會令一家大細諗起佢，七人車ToyotaAlphard長賣長有，減價空間實在唔大。呢部09年出廠的Alphard350S減至$530,000，實在好抵玩，因為行貨豪華版都賣緊60幾萬，一年貨仔慳番差不多10萬元，車行話點貨時數漏咗一部先賣咗佢。呢部Alphard仲裝埋C-Package動感包圍，連18吋合金輪圈，外形更吸引，夠晒大路嘅銀色車身米色內櫳，減價後應該幾搶手。Options包括電尾門、中排Ottoman飛機椅，其他最基本實用嘅泊車鏡頭、Xenon燈及DVD音響娛樂系統等配備齊全。</p><p>09年ToyotaAlphard350S（C-Package）</p><p>引擎：3,456ccV6<br>馬力：274ps/6,200rpm<br>售價：$588,000減至$530,000<br>查詢：29222933（金國汽車）</p><p>入門筋肉四驅PradoTX2.7　減$60,000</p><p>雖然四驅車要有番咁上下力量先夠原汁原味，但計完車價再計油價，可能你又會立刻說服自己香港地有幾多大斜路畀你攀。呢部入門版四驅車PradoTX-Edition，雖然只得2.7公升引擎輸出163匹馬力，但外形一啲唔輸蝕，巨型頭燈鬼面罩、車身筋肉味濃的線條夠晒力搶收視，莫講話家減6萬元，呢個款連行貨都無啦！</p><p>09年PradoTX-Edition</p><p>引擎：2,693cc直四<br>馬力：163ps/5,200rpm<br>售價：$559,000減至$499,000<br>查詢：28776700（富利堡汽車）
</p><p>罕有SUVSkylineCrossover　減$40,000</p><p>車款屬市場罕見一族嘅SkylineCrossover370GTType-P，採用Skyline引擎卻兼備高身SUV車形，可能客路偏窄，減價幅度都唔少，09年車減4萬元。3.7公升V6VVEL引擎辣味十足，330匹馬力、36.8kg-m扭力配合七速7M-ATx自動波箱，帶來跑車式操控玩味。加埋360度全區域泊車鏡頭、Snow雪地模式及Bose音響裝備，各方面都全面照顧周到。</p><p>09年SkylineCrossover</p><p>引擎：3,696ccV6<br>馬力：330ps/7,000rpm<br>售價：$539,000減至$499,000<br>查詢：28776700（富利堡汽車）</p><p>罕色議價空間大</p><p>喺年尾買水貨車嘅議價空間係咪真係大啲呢？Anthony話：「今年經濟好，好多車款都賣得唔錯，所以議價空間唔算大。不過相對年頭年中，年尾的確更易講價，大部份車行會用保費及油券回贈顧客。議價空間較大嘅車款多數係較獨特嘅車身顏色，好似部鮮紅色Cayenne，一定唔及黑、白、銀大眾化，所以相對平啲。」
</p></body></html>