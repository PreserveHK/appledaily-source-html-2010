<html><header><meta charset="utf-8"><title>周日專訪：虞茱迪代理天后　品牌與戀愛之間</title></header><body><h1>周日專訪：虞茱迪代理天后　品牌與戀愛之間</h1><p>虞茱迪，以往最為人熟悉的是詩韻（TheSwank）老闆娘身份。脫掉這身份，她其實一直是「名牌伯樂」。經她點石成金的品牌包括MandarinaDuck、LeSportsac、Lanvin等不勝枚舉。經歷過兩段婚姻，63歲的她，如何發掘一匹匹千里馬？「一個人沒有passion唔會堅持，呢個係我搵嘢嘅方式。」對工作如是、對人生亦如是。<br>記者：陳皓怡　攝影：梁鑑章</p><p>踏進虞茱迪位於北角的辦公室，迎來是一個充滿生氣的小花園，恰好反映出老闆娘熱愛生命的個性。虞茱迪早於80年代成立禧辰，代理世界各地品牌，多年來經她「捧紅」的牌子不少。世有伯樂，然後有千里馬，至於尋找千里馬的過程，虞茱迪形容為「追求」過程，「MandarinaDuck我搵嘅，好似成日都係我追人，LeSportsac佢搵我，家嗰啲牌子都係我搵佢。」</p><p>花一年為追一品牌</p><p>追求──需要耐性。5年前，為了一個印有青蛙圖畫的Pylones暖水壺，她花了整整1年時間，走遍紐約、巴黎、意大利，只希望找到Pylones老闆的聯絡方法，約他洽談代理事宜。好不容易，虞茱迪終找到Pylones老闆，並相約在巴黎見面，她專程飛往當地，但「我哋約咗兩點鐘開會，佢個老闆冇出現，只係派咗個staff嚟。」原因是老闆低調，亦無意商談合作事宜。<br>憑着「熱情」加「堅持」，事情終有轉機。「我好懊惱，我同嗰個女人傾咗半個鐘，不停咁講，介紹我哋公司。佢突然拎起電話，打畀老闆……」，結果那位老闆願意在當日5時半於廠內見虞茱迪，問題是只有極短時間，虞茱迪二話不說，「飛的」赴約，「後來我同佢講，你係我追返嚟嘅，呢個marriage係我追你，唔係你追我。哈哈，追嘢要有堅持，同埋passion，嗰樣嘢你要係好想做。」<br>有追亦有求，94年LeSportsac邀虞茱迪做代理，她立即飛往紐約洽商。雖獲垂青，但虞茱迪沒有盲目認同，「我同佢哋解釋牌子可以做，因為佢哋嘅用料夠unique，用好輕嘅降落傘布造。而當時最悶嘅地方係得淨色，如果發展其他元素可季季換。」由於雙方均希望品牌有長遠發展，故LeSportsac接受意見，為品牌踏出新一步。</p><p>「我唔夠財團support」</p><p>追求過程固然不易，要維繫雙方關係更是學問，第一課是深入了解對方，「自己要先踩入去，睇吓、試吓、摸吓。」事前準備功夫亦要做足，「做產品研究，市場推廣以至顧客教育都要考慮。」<br>近年虞茱迪代理多個家居用品牌子包括Bodum、JosephJoseph、Cristel等，訪問期間，她不時介紹產品，一套廚具多一隻、少一隻逃不過她的法眼，細至那隻鑊幾多吋，用甚麼質地，最適宜烹調甚麼都顧及。她深信教導顧客使用產品，是銷售重要一環，所以首先是令售貨員先覺得產品有趣，從而了解產品特性，「我要話你聽，解釋你聽，先至可以說服到你」。</p><p>「呢個世界好多唔抵」</p><p>一段關係到了緣盡時，如何從容抽身是另一課題。MandarinaDuck由虞茱迪一手帶給港人認識，但當其要發展中國市場時，她卻不是其「理想對象」，但念及知遇之恩，留了深圳市場給她。「我經歷過MandarinaDuck，幫佢做得好好，但佢要自己做，將China交給另外一間公司。我喺Milan返到酒店喊到呢，因為我唔夠財團support。」<br>除了MandarinaDuck，合作無間的LeSportsac同樣在開拓內地市場時，放棄了虞茱迪。不過，她已學乖，「塞翁失馬，焉知非福，佢唔畀你做或許係一件好事。」雙方雖然不能跨越更遠地域，但關係未有轉壞，「佢冇畀我做（內地市場），但成日走嚟問返我好多嘢，我唔會跣佢。以前邊個嚟問我，我都會講，家唔會。揀一兩個我會講，其他嘅人我會唔講，但唔講都唔會跣人。」可會感到「唔抵」？「呢個世界好多唔抵，邊有唔抵得咁多，嘥我時間。諗啲抵嘅嘢，3分鐘諗唔抵，不如諗下今日有乜嘢好食仲好。」<br>明年是虞茱迪入行30周年，經歷過無數的挫折，試過被人過橋抽板，亦試過因政治原因而被拒門外，令她明白很多事控制不到，「細個時爸爸同我講，今日啲人過橋抽板，放過佢，因為佢起碼冇攞塊板嚟打你！」</p><p>虞茱迪簡歷</p><p>出生於上海，定居香港前曾移居台北<br>1965年　在英國人開設的畫廊任售貨員<br>1972年　到勝家工作<br>1981年　加入法日合資的Lanvin香港有限公司<br>1982年　成立禧辰有限公司<br>1997年　亞洲金融風暴，生意額下挫，失去部份品牌代理權<br>現時　代理多個手袋鞋履及生活用品品牌</p><p>「管嘢會管死人」</p><p>憑着能言善道、長袖善舞，虞茱迪馳騁商場多年，要數最困難的事，她說：「做嘢做唔死人，管嘢管死人」在人事管理上，她說多年來仍在學習中。雖然不喜歡罵人，但曾鬧人鬧到爆微絲血管，今天她已經收火，「如果嗰個人脾性係咁，江山易改品性難移，我覺得唔好鬧。」<br>不過，若下屬是一個「諗嘢」的人，她不會選擇當面指摘，「有啲事情冇建設性但有傷害性」，所以拿揑合適時間是一門學問。苦口婆心過後希望下屬發揮自如，再告之其短處，當事人較容易接受，效果亦更理想。<br>開設公司前虞茱迪亦做過打工仔，在勝家任職逾9年，當過最年輕經理，至今對工作熱情仍然未變、拼搏仍然未改，「大家唔好當我係阿太先得o架。」<br>她勸勉新一代不要怕蝕底，當年任職勝家，尚有兩周才上班，她已請纓到工展會幫手，負責執貨、入箱的工作，不收分毫，「出嚟社會有好多嘢學，唔只係學做事，仲要學埋做人。」</p><p>我是一個halffull的人</p><p>性格樂觀令虞茱迪遇挫越強，眼前的玻璃杯是半空還是半滿？「我是一個halffull的人。」虞茱迪說。<br>97年亞洲金融風暴令她「所有錢冇晒，得返個零」，致命一擊是在風暴前一年，她買下將退休股東的所有股份。</p><p>4枱腳要穩才可承擔更多</p><p>「嗰陣最風凉水冷，最冇人幫你講嘢。」前夫勸過她不做，虞茱迪當時心想：「唔做？呢間公司係我一手湊大。」她有很多情意結，不捨得自己由81年開始耕耘的事業化為烏有。在進退維谷時，她每天一早跑山，獨自思考及公司的出路。<br>這段時間她學懂了很多，公司每一件事都親力親為，每天約見會計師、律師和銀行，為公司、為自己覓出路。公司最後由太古坊搬到銅鑼灣興利中心，公司成員由200人裁至僅10人。<br>風暴過後，她學會不人云亦云，不貪心，做不到的事不要硬來，務求令公司每一步走得四平八穩，「我成日都覺得一張枱有4隻腳，4隻腳都要好穩固，呢邊有少少嘢，嗰邊腳又蛀吓，張枱會跌。做得好，張枱先可以承擔更多。」</p></body></html>