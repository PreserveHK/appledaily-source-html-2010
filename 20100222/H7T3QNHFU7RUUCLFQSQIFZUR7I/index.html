<html><header><meta charset="utf-8"><title>香港最好 - 左丁山</title></header><body><h1>香港最好 - 左丁山</h1><p>多年不見嘅餐飲C突然來電，話佢自北京回港過年，年初九先至返京，約左丁山到福臨門飲茶。十幾年未見，幾乎唔記得佢嘅樣子，走上福記二樓周圍望之際，聽見有人嗌住，原來係餐飲C相認，幾乎想話來一個熊抱，不過男女授受不親，公眾場合來一個這麼樣的動作，驚俾人誤會噃。<br>餐飲C當年自美國回港搵工，得靚女賓架W介紹相識，當時自己仲有些少牙力，不比今天要睇人面色，於是推介佢入一間酒店工作，酒店立即派佢上京，不料一去十幾年，今時至再見面，好彩左丁山手機號碼二十年不變啫。<br>餐飲C細說京城工作，原來佢已從酒店餐廳喼頓，成為幾間北京食肆嘅老闆，有鳥倦知還之意，想在西九龍豪宅買屋，回港一展拳腳，吼機會再開辦餐廳。嘩，西九豪宅喎，左丁山可望不可即，餐飲C在北京大概搵到真銀，後生果然可畏，自愧不如。<br>點解要返香港，唔留在北京，去上海，或者回美國與父母團聚呀？餐飲C話：「睇來睇去，以香港最好，本港有活力，有法治，有效率，一到赤鱲角機場，人就精神晒，知道everythingworks，我決定以香港為家o架嘞。」美國城市對佢嚟講，已太過沉靜，上海太過紛亂。好，左丁山歡迎佢回歸，但餐飲C加多一句：「香港年青人要闖天下，住在香港太舒服咯，最好北上尋找機會掘第一桶金！」<br>次日到陸羽飲茶，餐廳羅帶來一位意大利朋友P，朋友P在港二十年，未夠四十歲，已經搵夠，現在只係做吓餐飲顧問，打吓風流工。問佢點解搵到錢仲唔返鄉下，朋友P話：「講笑咩，意大利經濟三十年來未好過，人民平均月薪係一千二百五十歐羅，好窮，我一早醒目來港闖天下，已經俾香港縱壞咗，上星期我返意大利北部滑雪，住在米蘭兩日，夜晚走在街上，好驚俾人搶劫，呢種不安全感覺，我在香港從來都冇，但返到祖國，個人就開始驚驚哋，香港治安好好，有法治，公共交通方便到極，直情係我眼中世界上最好嘅城市，點解要返鄉下呀！」咦，佢嘅想法與餐飲C完全相同，曾特首可以搵佢為香港賣廣告！</p></body></html>