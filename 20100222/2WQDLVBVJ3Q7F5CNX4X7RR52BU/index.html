<html><header><meta charset="utf-8"><title>Sammi殺入X6　35小時又唱又跳</title></header><body><h1>Sammi殺入X6　35小時又唱又跳</h1><p>經過DVD舖，清一色播緊鄭秀文最新演唱會DVD，人氣咁勁連Nokia今年頭炮X6都要埋堆，新機拆盒，即內置Sammi新歌兼鈴聲，唔夠喉，再送埋容祖兒、阿Sa、陳偉霆等12名歌手，共23隻新歌及MV，讓你跳唱35小時。<br><br>記者：陳國輝<br>攝影：陳盛臣<br>Model：Manis@PureModels</p><p>預載12位歌手新曲</p><p>以前想用手機聽歌，要先將CD放入電腦，再經軟件轉為MP3、AAC等音樂格式，最後先可在手機聽到歌，諗起都覺得煩！X6最正係一買返屋企，已預載十幾首新曲，包括Sammi、容祖兒、林一峰、at17等共12位歌手嘅作品，仲有手機鈴聲同MV，經nHD16比9靚芒睇片，畫面唔錯o架！送歌不特止，更有專為X6而設嘅歌手主題佈景，除咗一開機立即見到偶像，就連多媒體Icon亦變成偶像個樣，如果你係超級忠實粉絲，都咪話唔鍾意！</p><p>3D跳舞遊戲勁搞鬼</p><p>你想知N-Gage遊戲去咗邊？我都唔識答。如果你當X6係一部遊戲機，肯定令你失望，佢唔同iPhone，AppStore提供好多街機及體感遊戲俾你單撈；只可以講，X6嗰款《DanceFabulous》食正音樂主題，佢屬於3D遊戲，玩法類似跳舞機咁，需跟足提示㩒上下左右方向掣就可以過關，純粹考你反應；老實講，畫面唔係靚，不過跳舞動作花款多，有啲仲好鬼激，另外，遊戲亦提供多名角色及背景，等你過關後逐一解封。</p><p>第五代S60</p><p>雖則X6係一款音樂手機，但仍不缺近期必備嘅輕觸式設計，佢採用S60第五代操作系統，流暢度、反應，感覺同年幾前Hit爆嘅5800XpressMusic差不多。或者你會覺得，X6無乜大改進，甚至屏幕規格亦只等同5800XM，但如果你鍾意影相，佢有較強勁嘅500萬像素蔡司認證鏡，同時內置16GB記憶體，可以一次過抄幾百首歌曲落手機，總算方便好多。</p><p>Profile</p><p>制式：WCDMA/GSM四頻　<br>體積：111×51×13.8mm<br>重量：122g　<br>屏幕：3.2"nHD輕觸式芒<br>通話時間：約480分鐘　<br>備用時間：約406小時<br>主要功能：內置16GB記憶體、35小時連續音樂播歌、500萬像素蔡司認證鏡、3D遊戲「DanceFabulous」、30fps錄影、3.5mm耳筒插、GPS、WiFi<br>顏色：黑、金、粉紅　<br>查詢：Nokia（21366338）</p></body></html>