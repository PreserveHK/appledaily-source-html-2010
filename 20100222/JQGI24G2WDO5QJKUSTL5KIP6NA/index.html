<html><header><meta charset="utf-8"><title>敏妮Talk：內地家長的紅封包 - 溫敏妮</title></header><body><h1>敏妮Talk：內地家長的紅封包 - 溫敏妮</h1><p>敏妮曾經提過，有朋友每年封畀囡囡嘅利是，都係一個金幣。黃金保值，又起到資金避險功用，但冇息收，只可以靠升值，所以亦有朋友選擇每年買一手股票畀仔女。<br>原來喺大陸都有唔少父母，用股票嚟「封利是」。前幾日睇內地網站，見到一篇文章，講到內地有啲家長，本身有投資股票，每年都會買一手股票畀仔女作壓歲錢。<br>據文章講，有位蕭山私營企業嘅老闆，囝囝今年11歲，佢由個仔出世到家陣，每年春節前後一個交易日，都會買500股銀行股送畀個仔做壓歲紅包，第一年揀咗當時上市冇耐嘅浦發銀行，後來工行（1398）、中行（3988）、建行（939）等銀行股都有買過，囝囝嘅投資組合已經有6隻內銀股。佢之所以揀銀行股，係因為覺得銀行作為國家經濟發展嘅重要部門，冇倒閉風險，亦會跟住中國經濟發展而壯大。佢仲話，雖然股市有起有跌，但長期嚟睇，會係一筆化算嘅投資。<br>文章仲提到另一位爸爸，好杯中物，尤其鍾意飲茅台，所以每年買300股貴州茅台畀個仔，由開始買到??家，盈利翻咗好幾番。<br>敏妮嘅朋友有啲唔同，每年都買同一隻股票畀囡囡，敏妮問佢揀邊隻股票送畀女兒時，佢問咗敏妮一個問題，「滙控（005）係好多人用嚟儲蓄嘅股票，但滙控畢竟已經過咗增長最快嘅20年，敏妮，你認為邊一隻股票未來20年會有快速增長，成為下一隻滙控？」呢隻股票正係佢深思熟慮後，每年封畀女兒嘅利是。<br>其實，點樣為仔女揀股票，大家有唔同睇法同心水，除咗要計較股票實質價值，最重要係有父母嘅心意，可以令子女明白到時間對財富累積嘅效應。<br>溫敏</p></body></html>