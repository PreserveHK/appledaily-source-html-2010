<html><header><meta charset="utf-8"><title>MariMotohashi雌雄同睇：本橋麻里冰壺索女</title></header><body><h1>MariMotohashi<br>雌雄同睇：本橋麻里冰壺索女</h1><p>日本啲女子冰上運動員向來好省鏡，以前就有玩花樣滑冰嘅荒川靜香，家陣就有玩冰壺嘅本橋麻里。<br></p><p>家喺加拿大溫哥華同隊友玩緊冬奧嘅本橋麻里，生於北海道；佢12歲就接觸冰壺呢項運動，仲由00年開始參加比賽，所以咪睇佢年紀輕輕，查實大賽經驗豐富。<br>06年佢首次參加冬奧，雖然同隊友黑萌繪、林弓枝同埋小野寺步，喺意大利都靈冬奧只得第7，但就令日本掀起冰壺熱；之後佢仲玩過07、08年冰壺世錦賽，分別幫日本攞到第8同第4，都算犀利。<br>本橋麻里樣靚身材正，加上夠後生，所以喺日本屬於明星級運動員；佢除咗有自己嘅官網同網誌外，亦出過寫真DVD同掛牆月曆；佢有時會應邀做一啲電視綜藝節目嘉賓，甚至為日本職棒主持開球禮。<br>冰壺係冬奧長命賽，要打12場分組賽，之後再進行準決賽同決賽，所以賽事由本月16號玩到27號，女子組比賽就由16號去到26號；日本喺今日同聽日會進行第10、11同第12場分組賽，若果想睇吓本橋麻里嘅靚樣同玩冰壺嘅英姿，不妨扭開電視睇吓。</p><p>本橋麻里</p><p>出生日期：10/06/86（23歲）<br>身高：1米60<br>體重：60公斤<br>專項：冰壺選手<br>所屬機構：NTTLearningSystemsCorporation<br>加入日本隊年份：2002年<br>冰壺年資：12年<br>威水史：06年都靈冬奧女子冰壺第7名<br>官網： http://www.motohashi-mari.com <br></p></body></html>