<html><header><meta charset="utf-8"><title>12.20補擺喜酒千嬅10月開騷避孕進補</title></header><body><h1>12.20補擺喜酒<br>千嬅10月開騷避孕進補</h1><p>鐵定年尾補擺喜酒的楊千嬅，昨日在演唱會記招上表示已落實於12月20日擺喜酒，另外還有一日設宴跟好友狂歡。至於10月的個唱，千嬅想找郭富城任嘉賓又唱又跳，談到開騷前要小心避孕，她笑說：「咁大個人都控制唔到就大件事。」她坦言要食補品調理身體。</p><p>楊千嬅將於10月7至10日，在紅館舉行「LadiesandGentlemen巡迴演唱會──香港站」，昨日她在金鐘舉行記者會，由森美和小儀任司儀。千嬅由兩位外籍猛男陪同出場，贊助商為她戴上過百卡近千萬元的鑽飾，千嬅識做地馬上除去外套配合。</p><p>人妻唔敢性感</p><p>森美指千嬅的海報不夠性感，她笑說：「我已為人妻，你估我着到唔想着。」她表示公司專程找日本當紅組合EXILE的舞蹈學校的靚仔作全男班為她伴舞。千嬅表示個唱門票不會加價，之後她謂已落實12月20日在港補擺喜酒，她說：「不過地點要confirm，我會分兩日，20號係請長輩同好重要嘅親友，另外會有一日就請朋友，但我唔可以緊接。」婚事一切由老公丁子高籌備，千嬅則專心搞個唱，她表示就算加日場都沒有所謂。<br>記者笑指開騷前要小心避孕，以免有「意外」影響個唱，她說：「咁大個人都控制唔到就大件事，家最緊要身體，我之前睇中醫話我陰又虛陽又弱，所以要雙管齊下，奶奶煲海龍海馬，媽咪就整冬蟲草。」<br>千嬅坦言想請郭富城做嘉賓，至於老公，她笑說：「佢唔肯，淆底，不過佢落咗好多飛，叫我唔好托佢手踭。」上次個唱千嬅請古天樂做嘉賓在台上接吻，現為人妻會否禁咀？她說：「關乜事，拍戲都係咁，不過佢（指丁子高）會擰歪面之嘛，上次都擰足五場。」</p><p>邀黎公子捧場</p><p>另外，之前與千嬅傳不歡而散的黎明，其新寵JW昨午也開記者會，千嬅對此說：「我唔知，早知一齊搞，咁東亞霸晒版面。」她又聲稱會請黎明看個唱，她笑稱：「佢係公子，我係lady，啱晒主題。」<br>採訪：卓寶花<br>攝影：陳慧安</p></body></html>