<html><header><meta charset="utf-8"><title>中環在線：陸東搵吳光正借場幫弱勢社群 - 李華華</title></header><body><h1>中環在線：陸東搵吳光正借場幫弱勢社群 - 李華華</h1><p>地產股星級（其實可能係神級）分析員陸東，自從自立門戶做基金公司老闆之後，可以好奢侈咁花多啲時間做自己喜歡嘅嘢，唔再淨係為生活賺錢咁dry，佢一向都想回饋吓社會，好似最近，佢就忙於瞓身幫一幫弱勢社群！<br>聖雅各福群會噚日喺海港城舉行「泥造人．樂造人」陶藝展覽，畀善長人翁競投弱能人士親手製作嘅泥公仔。搞手陸東為咗個event，近日好高調咁接受周刊同報紙訪問，順帶「硬銷」呢個展覽會，噚日仲親自出席開幕禮做埋主禮嘉賓，真係盡心盡力！<br>東哥同華華講，海港城呢個展覽場係佢負責搵返嚟，而且九龍倉方面一傾即合，立刻借個場出嚟，「我同地產商嘅關係都幾好嘅！」原來佢同吳光正嗰面關係咁好！東哥又會唔會學人從政咁呢？佢就話自己冇興趣。<br>講開東哥自己個基金，佢話其中一個大中華基金主要投資內地工業、地產同消費股，公用、航空同電訊股就冇掂，點解？好似航空股咁，係受保護動物，好極有限；電訊股就冇乜增長……嗱！又袋錢落大家個袋喇！<br><br>李華華<br>mailto:LiWaWa@AppleDaily.com</p></body></html>