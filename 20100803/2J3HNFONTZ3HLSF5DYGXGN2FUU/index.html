<html><header><meta charset="utf-8"><title>中環在線：洪良董事跳船　遲1個月公佈 - 李華華</title></header><body><h1>中環在線：洪良董事跳船　遲1個月公佈 - 李華華</h1><p>早排證監會出咗個報告，話今年第一季超過八成嘅上市申請質素有問題。無他，近呢年上市嘅部份新股質素認真麻麻哋，最經典莫過於洪良（946），舊年平安夜先掛牌，唔夠3個月就被人「拉人兼封舖」，證監講明話佢誇大財政，上門搜佢Office兼停佢牌。<br>之後仲爆埋洪良嘅核數師畢馬威旗下有個經理想用10萬銀收買下屬齊齊篤數，單case搞到家都未審完。發生咁多事，洪良嗰邊都冇咩聲氣，華華真係懷疑佢哋個董事會係咪仲function緊。<br>話說公司噚日公佈，執行董事胡金淑因為「私人原因」決定唔撈，6月24日開始生效，係公司出事後首個董事跳船。8月都開始咗幾日啦，足足遲成個幾月先公佈，唔通公司停咗牌，做嘢都慢啲呢可？<br>李華華</p></body></html>