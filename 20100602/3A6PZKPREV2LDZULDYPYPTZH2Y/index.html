<html><header><meta charset="utf-8"><title>隔牆有耳：鄭汝樺否認封盤涉九招十二式 - 李八方</title></header><body><h1>隔牆有耳：鄭汝樺否認封盤涉九招十二式 - 李八方</h1><p>昨日有傳媒揭露運輸及房屋局局長鄭汝樺自住嘅豪宅「京士柏山」，叫價6,000萬元放售多時卻一直未賣出，直至早前局方推出九招十二式規管賣樓前，可能預見會推冧樓市，局長即刻封盤唔賣。層樓雖然賣唔成，但都俾人質疑係咪有利益衝突或以權謀私。<br>鄭汝樺噚日親自回應，指四、五年前因為個女出國讀書，而個豪宅係複式單位，行樓梯上落唔方便屋企嘅老人家，所以搵代理放盤，後來老人家去世，女兒年初由美國回來同住，既冇需要換樓，所以決定唔放盤，只係早前有地產代理再問佢，先至正式封盤。<br>佢強調喺制訂政策時冇涉及私人考慮，九招十二式亦唔係為打擊樓市而推出。不過議員李永達認為鄭汝樺唔夠政治敏感，做法唔明智，覺得局長應該就事件向公眾同立法會書面交代。</p></body></html>