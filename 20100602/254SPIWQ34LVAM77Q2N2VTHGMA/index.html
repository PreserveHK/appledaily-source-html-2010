<html><header><meta charset="utf-8"><title>小股東質詢　冇戲院有官司C9叫橙天董事小心！ - 李華華</title></header><body><h1>小股東質詢　冇戲院有官司<br>C9叫橙天董事小心！ - 李華華</h1><p>小股東維權意識華華喺呢幾年見識咗好多次，正所謂大有大嘈細有細插，千祈唔好以為公司細啲，小股東就唔會理，亦都唔好以為「C9（師奶）」同「阿伯」好蝦。為咗保衞自己啲血汗錢，佢哋真係會落場同啲管理層對質o架！以下就係噚日橙天嘉禾（1132）股東會，「玉C9」Vs公司執行董事鄭達祖嘅一段對答，佢開炮嘅原因，仲要係因為睇咗敝報早前一篇《橙天內地連失兩戲院》嘅獨家報道，可見C9唔一定係唔識嘢o架！<br><br>C9：我睇報紙話你冇咗啲戲院！<br>鄭：個報道係有少少舊聞，深圳萬達城一、二期我哋同業主（即華潤）關係好好，第二期開，佢哋主席仲發信恭喜我哋。<br>C9：仲話有官司喎！<br>鄭：通過法律訴訟，我哋贏咗，會計報告有寫，賠2000幾萬，係有賺嘅。<br>C9：咁點解會有官司o架？<br>鄭：做生意嘅時候有人違規，我哋上市公司，所以要跟規矩做。<br>C9：我覺得要清楚啲囉，我嘥咗好多心機同錢投資落你哋度……<br>鄭：做生意有人違規毀約，間間公司都有訴訟，我日日都有傾合約……<br>C9：第陣時你簽約嗰陣小心啲喇！<br>鄭：係有人違約……<br>C9：啲合約咁兒嬉o架，我哋有合約都賠唔番喇！<br>鄭：……（無言）<br><br>李華華<br>mailto:LiWaWa@AppleDaily.com</p></body></html>