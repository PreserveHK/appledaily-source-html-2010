<html><header><meta charset="utf-8"><title>諾基亞的教訓 - 左丁山</title></header><body><h1>諾基亞的教訓 - 左丁山</h1><p>今時今日，隨街都見到iPhone，一啲朋友就用Google系統嘅Android智能手機，例如HTC與三星，當然幾乎每位賓架都揸住部黑莓，如果至今仍然用諾基亞，喂，老友，outout地咯喎。<br>睇番市場佔有率，諾基亞仍然佔有世界市場三分之一至四成，係大阿哥，弊就弊在諾基亞在手機市場增長率最高嘅智能電話方面，完全捱打，冇得招架，如不改變方針，遲早變成通用汽車。乜唔係呀，蘋果將iPhone推出市場之後，諾基亞股價已經跌咗四成七，根據MillwardBrownOptimor嘅環球品牌排名，諾基亞在十二個月之內跌咗三十名，跌到第四十三位。<br>曾經顯赫一時，全歐洲人深以為傲，歐盟主席RomanoProdi在二○○二年公開稱讚，認為諾基亞與愛立信係歐洲科技工業代表，證明歐洲可以在新科技產品爭一席位嘅公司，點解咁快就由高峯滑落，搞到呢間芬蘭國寶級公司要放下身段，今個月宣佈聘請美國人，前微軟高層StephenElop為行政總裁，令芬蘭人吞下自豪感？（按：LG電子總裁亦因手機生意大跌而在九一八宣佈辭職）<br>彭博分析員MatthewLynn指出，諾基亞嘅節節敗退為歐洲帶來三個教訓，就係（一）永不自滿，不要攬住現行暢銷產品不放。諾基亞成功得好快，進佔世界手機市場第一位之後，成日以為現有產品咁受歡迎，咁好賣，唔敢放棄，因此發展新產品嘅意願受到影響；（二）諾基亞認為電話係用來通話嘅，冇注意到電腦可與電話相結合，用家竟然會愛用電話嚟上網、睇電郵、查字典、搵餐廳；（三）諾基亞係芬蘭公司，諾基亞科技成為芬蘭國寶，但芬蘭以至北歐並未發展成為尖端科技集中地，反而加州矽谷嘅新軟件、新硬件、新電話用途（apps）不斷推陳出新，源源不絕，掃低晒歐洲，假如諾基亞不照顧芬蘭人民的感情，將公司搬咗去加州或者會更早醒覺到手機市場嘅轉變。<br>睇完彭博嘅分析，左丁山對HTC（台灣）及三星（南韓）多咗幾分尊敬，尤其是HTC。三星係南韓大財閥，拼命投資於電子、電訊新科技，向新力偷師而將新力比下去，確係膽識與創意兼備。HTC創辦人係王永慶嘅千金，雖然有錢，難與三星相比，但竟可以在智能手機市場佔一席位，並非靠財力，靠創意與拼勁而已，醒！</p></body></html>