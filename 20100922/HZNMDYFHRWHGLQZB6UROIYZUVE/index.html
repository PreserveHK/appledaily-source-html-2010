<html><header><meta charset="utf-8"><title>23萬搶客　筍價馴馬</title></header><body><h1>23萬搶客　筍價馴馬</h1><p>大班少男少女圍埋，90%揸iPhone互篤，車界其實又離唔開Mini、1系、A-Class等揭背細車。寶馬再攻年輕市場，新116iA全車皮櫳連一堆豪華設備，車價23萬有找，門檻低到普通打工仔都供得起，絕對係車仔身價玩到中級豪華。<br><br>記者：徐影龍<br>攝影：梁細權<br>Model：Hidy@GMEModels</p><p>價Cheap車不Cheap</p><p>香港寶馬今年發晒威，首八個月新車銷售額已超越上年150%，氣勢如虹。大改款X5已亮相，再以全新116iA破天荒抵玩價$228,000，搶埋一堆入門客，務求上下其手贏到年尾。<br>23萬唔使，買到BMW嘜頭同出色操控，仲有2千蚊剩番嚟買iPhone座同毛毛咕，本已無欲無求，但新車仲要驚喜連連，一堆豪華設備賣大包送晒畀你，包括全真皮內櫳、前座電控椅連司機位記憶功能、泊車警示等，首批限量版再加送多功能真皮軚環，藍芽或轉歌一指定音，成個內櫳感覺豪華高級，唔似部份同價歐洲車咁得個Logo兼內櫳充斥膠味。116iA擺明以筍價搶客，難得係價Cheap車不Cheap，有心出車過聖誕新年就要快手，否則下一批非限量版，無咗多功能真皮軚環就唔抵啦！</p><p>玩+/-細cc都有火</p><p>125iA、135iA越玩越高性能，嚟到116iA先叫回歸原點，以實用掛帥。116iA配搭一副1,600cc直四偈，揸起上嚟同118iA分別不大，我呢類老粗會吹毛求疵嫌唔夠爆，但香港地主要行城市路段，女仔或斯文代步足夠有餘，約咗人HighTea，一個D波足以輕輕鬆鬆去金鐘。<br>車格溫柔只算表面，男人會對116iA配搭+/-波箱，再加唔少分，遇着趕時間或想過手癮，聽住引擎高轉聲Keep波同拖波，加埋1系好玩尾驅同穩定操控，一樣享受到駕駛樂趣。以一成首期、4%利率同5年分期計算，月供只係約$4,100，打工仔都供得起。只可惜BMW引擎容積向來無可能低過1,600cc，如果行1.5L，牌費又平，喺香港真係幾無敵。</p><p>BMW116iALimitedEdition規格</p><p>引擎：1,596cc直四<br>馬力：115hp/6,000rpm<br>扭力：150Nm/4,300rpm<br>傳動：6速Steptronic+/-波箱<br>售價：$228,000<br>查詢：27145271（BMWHK）</p></body></html>