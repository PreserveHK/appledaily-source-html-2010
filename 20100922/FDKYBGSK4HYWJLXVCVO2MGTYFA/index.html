<html><header><meta charset="utf-8"><title>求驗客手記：奪世盃　做老竇　爭世足小白喜事過3關 - 求驗客</title></header><body><h1>求驗客手記：奪世盃　做老竇　爭世足<br>小白喜事過3關 - 求驗客</h1><p>恭喜！恭喜！巴塞隆拿嘅西班牙國腳中場「小白」恩尼斯達，將會迎接人生新階段；因為佢剛公佈另一半安娜有咗約兩個月，佢將會首次做老竇！小白助巴塞同西班牙奪標無數，連喺今夏世盃決賽個致勝入球都係佢入，難怪成為年底世界足球先生嘅熱門之一。埋單計數，小白贏咗世盃、就嚟做老竇，如果年底成功過3關贏世界足球先生，就真係3喜臨門喇！</p><p>明春首次做老竇</p><p>猶記得小白喺09年5月嘅歐聯準決賽次回合對車路士時，為巴塞射入關鍵1球而助巴塞入決賽之後嘅9個月，巴塞隆拿市突然多咗好多bb出世，呢啲bb被稱為「恩尼斯達一代」；估唔到喺出年春天，26歲嘅恩尼斯達自己亦首次做老竇。<br>佢喺個人官網（ http://www.andresiniesta.es） </p><p>度公佈呢個喜訊：「大家好！有報道話我就快做爸爸，我喺度亦可以證實呢個消息，我同我嘅伴侶安娜都好開心；不過呢啲係好私人嘅事，希望大家明白點解我哋唔想再公開講呢件事。」<br>據西班牙傳媒指，小白係趁世盃之後嘅小休，同安娜喺意大利薩丁島度假時造人成功；恩尼達斯射波準繩、例不虛發係人都知，估唔到連造人都係一擊即中。<br>其實除咗小白之外，有唔少球星都就嚟做老竇，好似小白嘅國家隊隊友費蘭度托利斯將會第2次做老竇，據講佢太太今次呢胎係仔，啱啱可以湊成個「好」字；而阿仙奴嘅丹麥前鋒賓特拿，亦搞大咗富婆女友個肚，可能因為咁，目前正在養傷嘅佢被指已「搵到好歸宿所以打算掛靴」，咁賓仔當然否認啦！</p><p>高治女友大肚升cup</p><p>另外，早前被踢爆偷雞嘅熱刺英格蘭前鋒高治，亦已同女友艾比和好如初，艾比仲有咗3個月身孕㖭！不過，艾比冇因為咁就停咗手頭上工作，仲剛剛喺倫敦時裝周行花生騷；唔知係咪大肚關係，艾比雖然未見肚，但上圍明顯升cup，將同場曾被選為擁有「最美麗雙峯」嘅KellyBrook比下去，真係勁！</p></body></html>