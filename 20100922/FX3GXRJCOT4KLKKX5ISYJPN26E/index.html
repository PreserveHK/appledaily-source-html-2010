<html><header><meta charset="utf-8"><title>公主驕語第七話能文能武整古作怪　法拉爆發喜劇潛能</title></header><body><h1>公主驕語第七話<br>能文能武整古作怪　法拉爆發喜劇潛能</h1><p>陳法拉近日演出無綫劇集《公主嫁到》中司徒銀屏一角，表現令觀眾有讚無彈。她直言劇中性格與現實相若，故演出時較易掌握，反而對白和武打場面是一種考驗，幸好最終從享受中克服困難，連帶發掘了自己深藏已久的喜劇細胞。　撰文：王崇穎</p><p>無綫劇集《公主嫁到》播出以來收視和口碑均叫好叫座，連帶劇中演員也人氣急升。首次向喜劇發展的陳法拉在劇中扮演武功高強、負責保護公主佘詩曼的近衞司徒銀屏，她透露角色個性男仔頭，與本身性格很相似，連朋友都笑指她只是做回自己。<br>法拉直認銀屏有情有義與自己最相似，她日前接受訪問說：「我本身都好重情義，朋友都覺得我係做番自己，所以唔算太難，反而係對白比較難，好多四字又四字嘅古文，我都只可以靠死記。另外仲要練武打場面，自己又第一次做打女，好吃力，不過都係一種經驗。」</p><p>打戲弄歪脊椎</p><p>由首集出場開始，法拉的對白已相當抵死，但相對很難記，單單她的銜頭「錦鳳朝凰左右護法太妃御賜金牌近身司徒銀屏」已不簡單，問可有經常NG，她說：「雖然都有NG，但反而係打方面比較多，佢哋會拍比較多鏡頭去揀，所以會拍多幾次，都唔算NG嘅。」<br>對白又長又難記，法拉下了不少苦功：「有場戲講我同公主啱啱到金家，由我介紹公主出場，我要一口氣講晒成頁紙嘅對白，初初收到劇本已經好驚，所以好花心機去背，好彩最後冇NG。」<br>一直以來，法拉都希望嘗試不同角色以磨練演技，今次搞笑演出對她來說已是躍進一大步，她說：「其實都唔知自己搞笑可以去到咁癲，加上陳豪教咗我好多古靈精怪嘅嘢，自己做到都好開心。我想向唔同方向發展，唔想每次只係靚靚咁行出嚟。」不過，嘗試不同角色也要付出代價，她說：「睇人做打戲同自己落手落腳打真係兩回事，避唔過損手爛腳，拍完成日腰痠背痛，之後都有去睇專科，醫生話我脊椎歪咗，家食止痛藥都成大半年。」</p><p>慶幸遇好男人</p><p>劇中法拉與佘詩曼拍檔最多，她讚阿佘說：「我喺佢身上學到好多嘢，咁多人之中佢嘅頭飾最重，但佢一埋位就好投入，而且EQ好高，特別面對負面新聞，佢真係處理得好好，佢成日同我講做好本份最重要。」<br>《公主嫁到》中的司徒銀屏渴求愛情，法拉卻坦言現實中感情隨緣，她說：「由細到大都唔會好恨拍拖，有啱嘅人出現就會接受。我覺得自己向來都係被愛多少少，好好彩未遇過壞嘅男人，個個都好專一。」</p><p>笑聲之最：最好笑同劇女演員　佘詩曼</p><p>「我覺得係阿佘囉，睇番佢真係做得好好，野蠻得嚟又唔會乞人憎，而且畀到人感覺呢個公主好可愛，好多場戲都做得好好笑，而且仲係好有層次嘅搞笑，誇張得嚟絕對唔會乞人憎。」</p><p>最好笑同劇男演員　阮兆祥</p><p>「梗係阮兆祥喇，佢本身成個人行出嚟已經好好笑，成身都係喜劇細胞。呢個角色又比較大情大性，人又蠢蠢哋咁，每次佢嘅反應都令到我哋覺得好好笑。」</p><p>最好笑自己演出的一幕　毆金家兄弟</p><p>「頭嗰幾集講我同阿佘扮男裝出宮外玩，點知喺酒樓撞到金家三兄弟，公主叫我打佢哋，之後打起上嚟，佢哋俾我打嘅反應同表情都好好笑，拍咗兩日，拍出嚟嘅效果依然好好笑。」</p></body></html>