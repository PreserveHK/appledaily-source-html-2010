<html><header><meta charset="utf-8"><title>隔牆有耳：少女自拍撐公投熱爆網絡 - 李八方</title></header><body><h1>隔牆有耳：少女自拍撐公投熱爆網絡 - 李八方</h1><p>網絡動員公投銳不可當，催票短片多不勝數，八方精選兩條畀大家睇。一條係19歲少女Edith自拍，另一條《公投收皮》係大製作。<br>曾做公民黨義工嘅Edith，日前自拍1分鐘短片上網，呼籲高登巴士絲打5.16一齊投票，雖然只係獨白加兩隻草泥馬「白白」同「啡啡」做道具，但短片收視好搶，已有近萬人睇過。Edith同八方講，有日心血來潮自拍，「希望多啲後生仔好似我咁去投票。」佢之前讀浸大政治系一年級，昨日退學，「覺得讀政治唔啱我，希望報讀其他科。」會唔會入黨或從政？「冇諗過喎！」</p><p>《公投收皮》大製作</p><p>《公投收皮》係反高鐵80後大製作，導演Ocean話拍膊頭搵幾十個朋友一齊做，成本幾千蚊，友情、心血無價。呢段10分鐘短片劇情主要控訴財團壟斷，小市民睇世界盃、唱K都冇得揀，想公投話事，卻遭神秘滅口，好詭異……<br>想睇Edith呼籲公投短片 http://www.youtube.com/watch?v=7MpHhb5sXlk <br>《公投收皮》 http://www.youtube.com/watch?v=x6BpUtSPEhw </p></body></html>