<html><header><meta charset="utf-8"><title>隔牆有耳：澳洲漢尋子兩年　抵港追查 - 李八方</title></header><body><h1>隔牆有耳：澳洲漢尋子兩年　抵港追查 - 李八方</h1><p>天涯若比鄰，有個消防員喺澳洲唔見咗個仔，要來香港尋親。八方今次好認真，唔係講笑搞gag。澳洲悉尼消防副處長KenThompson愛兒兩年前被人拐走，帶走佢嘅並非標參勒索嘅歹徒，而係Thompson老婆。</p><p>妻曾在港工作</p><p>據Thompson講，佢太太Melinda兩年多前開始，成日覺得身邊人想害佢。有一日，太太忽然帶走兒子Andrew，仲話以後唔返屋企。事件搞到上法庭，法官聽取警方意見同精神科醫生報告後，下令Melinda馬上交出Andrew，點知Melinda帶埋兒子離開澳洲，下落不明。<br>Thompson噚日嚟到香港，佢話太太曾經在港工作，估計兩母子可能在此藏身。佢喺一位私家偵探朋友幫助下，要求尖沙嘴一啲商戶幫忙張貼尋人啟事。Thompson話國際刑警都有幫忙搵仔，可惜冇音信。<br>下一站，Thompson會飛去倫敦，今個月25號係國際失蹤兒童日，佢會喺當日開始，展開為期九個月嘅單車歐遊之旅，唔係觀光散心，而係藉住單車之旅，吸引傳媒同當地群眾注意幫手搵仔。<br>為了千里尋親，Thompson已提早退休，全力搵仔。</p></body></html>