<html><header><meta charset="utf-8"><title>Viano3.5參戰　大走MPV強敵</title></header><body><h1>Viano3.5參戰　大走MPV強敵</h1><p>港人偏愛日系MPV，不論係慣性還是價錢實惠，可以肯定嘅係各大歐洲品牌，近年都好積極加入戰圈。如比較少露面嘅BenzViano車款，全新3.5AmbienteLong正式到港，巨無霸身形比起豐田Alphard仲要巨型，論車廂空間，足以大走一眾日系強敵。<br><br>記者：許維雅<br>攝影：林栢鈞<br>Model：CC</p><p>8座獨立椅坐前後一樣舒適</p><p>平治七人車？可能好多人只會省起RClass，其實於03年取締VClass推出嘅Viano及Vito先係平治真正嘅MPV，Viano係主打消費客用市場，而Vito就主打運輸商用市場。雖然Viano屬旗下品牌較冷門嘅車系，之前亦少有開出呢款車俾記者試車，但隨住中港兩地車主對MPV嘅渴求不斷上升，而市面上嘅歐洲品牌MPV選擇又唔算多，今次代理引入全新款式刻意張揚，似乎銳意加入呢個競爭激烈嘅MPV戰圈。<br>最新到港嘅Viano3.5AmbienteLong，分別有七座及八座供選擇，試車嘅八座版本，座椅以2/3/3形式排列，每一張都係經過人體工學設計嘅獨立座椅，坐中間嗰個唔使感覺可憐，更唔怕坐到腰痠背痛，就連前面放腳嘅空間都經過計算，包你坐得夠晒舒適。論豪華程度，Viano亦一啲唔輸蝕，一貫平治全黑色真皮襯桃木內櫳嘅富貴格局，兩邊電動車門、多功能軚環、PARKTRONIC泊車距離顯示器系統等一一俱備。仲有THERMOTRONIC智能式自動恒溫冷氣控制系統，無論前中後排座椅都有冷氣出風口，唔怕坐後排好似孤兒仔咁無人理。</p><p>廠方以MPVs來界定Viano嘅種類，全因佢四四方方如方包嘅造型何止係一架普通MPV咁簡單，中後排座椅摺合後除咗可以騰出更多空間，每張椅背摺合後可變身成枱仔，靈活易用嘅導軌式座椅系統更可將個別座椅前後移動，變特長座椅又得，推前增大車尾空間亦得，甚至可以拆走中後排座椅化身一部載貨量高達4,610公升嘅貨Van，一車兩用，更化算實惠。<br>咁驚人嘅載貨量全賴極巨型嘅車身所賜，長闊高達4,993毫米×1,901毫米×1,875毫米嘅車身，比起心目中已經係最大MPV嘅Alphard更加大。如巨無霸嘅Viano，份量當然亦有番咁上下，超過二千公斤嘅車重幸好有3.5公升V6引擎推動，258匹馬力亦造出0-100公里只需9.5秒嘅佳績，即使車尾負重量有幾大都勝任有餘。行車表現穩如泰山嘅感覺除咗受車重影響。新一代嘅ESP電子循迹穩定系統亦要應記一功，透過制動前輪及減低引擎扭力，大大提高揸車時嘅穩定性，感應器更會偵測汽車喺危急情況時協助安全煞車，無論載貨定載人，一樣安全十足。</p><p>Viano3.5AmbienteLong
</p><p>引擎：3,498ccV6<br>馬力：258hp/5,900rpm<br>扭力：340Nm/2,500-5,000rpm<br>傳動：五前速自動波，後驅<br>售價：$675,000<br>查詢：28957339（仁孚行）</p></body></html>