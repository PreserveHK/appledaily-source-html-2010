<html><header><meta charset="utf-8"><title>馬主貢獻大 - 左丁山</title></header><body><h1>馬主貢獻大 - 左丁山</h1><p>西服成衣店贊助賽馬，令人耳目一新，好多馬迷入到場，都唔係幾識甚麼是K&amp;C嘅，但場內有成衣出售，加上每場空檔之間，螢光幕有成衣店廣告，十場賽馬下來，想唔識都幾難。<br>K&amp;C在國金二期有專門店，除出售現成西裝外，還有裁縫為顧客度身定造，一套西裝閒閒哋要萬幾二萬銀，唔易負擔o架，但對大馬主嚟講就比較濕碎。呢日賽馬，兩位大馬主，咁啱都係姓冼嘅，贏馬奪標，威風八面。「蓮華生輝」馬主冼鏡煜搵埋朋友苗僑偉戚美珍夫婦一齊捧走K&amp;C香港短途錦標，由利豐集團主席馮國經博士頒獎。見到馮博士，先至醒起K&amp;C之香港業務，已收歸利豐旗下。在馮氏兄弟經營之下，百年老字號利豐已由一家典型華人洋行蛻變成為跨國大企業，可講係全世界最大之「購貨」（sourcing）集團，最近又與沃爾瑪合組一間公司㖭，專門為沃爾瑪做sourcing，預計第一年營業額係二十億美元，令到利豐股價在大跌市中不跌反升，的確值得馮氏兄弟牙擦，利豐之成就，亦香港華人企業之光也。<br>「蓮華生輝」係世界短途馬王，贏馬係意料中事，估唔到嘅係林大輝議員隻「極奇妙」，七歲老馬今季如脫胎換骨，竟然可以壓倒「同一世界」，與「蓮華生輝」串Ｑ，實在令人意外。同樣意外嘅係冼為堅博士嘅「友誼至上」贏咗「好爸爸」與「自由好」，奪得董事盃，賽後只見冼博士與太太拖住一位女孩子與年輕男士，似係佢哋嘅孫兒輩，灑開大步走出草地拉頭馬，氣派不凡，一位馬迷評論曰：「做馬主當如是也！」<br>個個馬主都想咁威，但只有極少數人有此幸運，唔好以為有錢一定掂，在第五班角逐嘅現役馬，有唔少都係身價二三百萬元嘅。更多身價六七百萬元嘅馬，冇法子贏到一場大賽，只在二、三班浮沉！雖然如此，美夢不滅，人人有個夢想，馬主協會成員十餘人於上星期六晚出發往紐西蘭參加今個星期嘅卡拉卡拍賣會，人人都希望買到一隻「蓮華生輝」、「友誼至上」、「好爸爸」之類好馬來港作賽，香港賽馬事業需要有人肯出錢買馬，賽事方才吸引，香港馬主樂此不疲，對賽馬貢獻至大。</p></body></html>