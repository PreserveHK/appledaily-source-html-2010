<html><header><meta charset="utf-8"><title>敏妮Talk：教仔理財 - 溫敏妮</title></header><body><h1>敏妮Talk：教仔理財 - 溫敏妮</h1><p>敏妮認識一位朋友，有「早啲退休」嘅目標，但佢退休並唔係想唔做嘢、嘆世界，佢計劃中嘅退休生活，相當有意義。<br>朋友喺證券界打滾好耐，正如佢話，喺呢個圈嘅人，搵錢唔難，只係買到間過千呎嘅樓，就想換間兩千呎嘅。到有兩千呎又想有間獨立屋，前後有花園……「慾念無限，人生有限呀敏妮！」朋友話，買到間千呎嘅樓，等個囝囝住得舒服就可以收山，之後並唔係蹺埋雙手嘆世界，「到時去教書，教人點理財，我知份糧同??家差距會好大，但收入夠我一家大細嘅醫療保險就夠。」<br>朋友想做嘅理財教育工作，並唔係去教CFA或者CFP，而係教親子理財。正確嘅理財觀，一定要從小灌輸，但家陣好多父母都唔識理財，莫講話教細路。朋友唔係單講理論，而係有實際行動。佢得閒會帶個仔行「天光墟」，睇吓低下階層嘅消費模式，從而明白即使係一蚊幾毫，對低下階層嚟講都好重要。</p><p>學選擇　要格價</p><p>朋友仲同囝囝身體力行，每當囝囝要買玩具，朋友都有兩個要求，首先要佢喺自己嘅玩具中，揀一件出嚟作慈善捐獻。朋友解釋，要令囝囝學習選擇，當懂得選擇，就會知道乜嘢係重要。<br>另一個要求係要格價，佢會帶囝囝去經常光顧嘅玩具店，囝囝就要做吓功課，記得邊度買玩具價格會平啲。為咗令個仔「肉緊」啲，佢會話明，如果買咗件玩具3日之內見到有更低價嘅話，囝囝要喺零用錢度賠番個差價。當然，遇上間公司突然減價，囝囝就可以豁免被爸爸罰賠差價。<br>溫敏妮</p></body></html>