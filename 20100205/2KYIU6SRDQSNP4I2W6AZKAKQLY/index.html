<html><header><meta charset="utf-8"><title>27mm激薄DV　紅粉女殺手</title></header><body><h1>27mm激薄DV　紅粉女殺手</h1><p>SanyoXacti「手槍」系列，可以話高清拍片DV名牌，佢無真正DV咁大口舊！<br>無兼職DC成日走焦咁麻煩！新VPC-CS1雖然繼續玩陀槍，但27mm號稱最薄高清DV，再加圓頭圓面可愛PinkLook，完全係女性殺手嘅格，嚟緊情人節×新年，為人男友者小心中伏！<br><br>記者：許福合<br>攝影：伍慶泉<br>Model：Alia@PureModels</p><p>垂直扮手槍</p><p>VPC-CS1雖然都係Sanyo耳熟能詳嘅手槍形設計，不過換上粉紅色嘅機身，又真係夠晒搶！<br>咁啱今年情人節同新年撞日，相信可吸引女士們投身搜獵靚景嘅行列！而且因為使用三洋DualCamera嘅設計，可隨時影相拍片之間轉換，當然亦唔少得拍片中途擷取相片，兩方面都可同時照顧周到。VPC-CS1都幾為女士們着想，機身夠晒小巧，仲有27mm超薄機身，不過唔好睇小佢，睇番紀錄，VPC-CS1現時可號稱係最細小嘅全高清攝錄機。</p><p>HD級錄播</p><p>講到拍片更係同級強手，靚玩全高清1,920×1,080/60fps畫質，加上使用H.264編碼，佔用較少記憶就能拍攝到較佳影片，而2.7"嘅23萬像素TFT芒，亦達HD級質素，重播效果認真唔錯，另外機身亦有HDMI輸出，方便用家駁電視，新年時一家人睇片最啱！<br>拍攝功能上亦有齊人臉辨識、1cm微距及光學防手震等，而Zoom就有10倍智能變焦。更值得一提係內置遠距收音，屬導向式收音功能，用家可從三種模式中因應環境選擇，有助隔除環境音，令收音更清晰。</p><p>Checkit!<br>橫度嚟多部</p><p>同場仲有一部橫度VPC-SH1推出，都係全高清DV，比VPC-CS1有更強防震，智能變焦更達30倍，售價約$4,000。</p><p>XactiVPC-CS1Profile</p><p>340萬像素CMOS<br>10×智能變焦<br>SD卡<br>內置50MB<br>ISO50-1600<br>2.7"屏幕<br>27×63.5×124.5mm<br>141.7g<br><br>查詢：SANYO（21936528）</p></body></html>