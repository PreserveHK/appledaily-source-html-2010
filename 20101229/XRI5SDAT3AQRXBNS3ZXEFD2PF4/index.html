<html><header><meta charset="utf-8"><title>青心直說：超錯往往在預測 - 胡孟青</title></header><body><h1>青心直說：超錯往往在預測 - 胡孟青</h1><p>每年到呢個時候，被坊間稱為「專家」嘅人，都會接到唔少對明年政治經濟以至股市指數水平預測之提問，眾人預測往往會被一字排開甚至列表比拼，究其目的好明顯係想大家剪存，以便來年年底可以秋後算賬。<br>對預測失準專家們，實在深表同情，皆因世事變幻無常，睇得開就一笑置之，唔需太介懷，自己就明顯對甚麼預測唔只提唔起興趣甚至厭倦不堪，唔係怕睇錯，因為一早就預會睇錯，只係一來市況每每會中途插入許多「估你唔到」因素，把整個預測基礎扭曲，隨機應變因時制宜唔係更好咩？</p><p>中一次當你明燈</p><p>正如年初有人已預測恒指會見25000點，然則11月8日高位24988.6點又算唔算數？年初預測港股表現反覆都唔會錯得去邊，年初預期大市原地踏步，家雖然距離年底倒數仲有唔夠72小時，一樣冇乜點錯。<br>死硬派單邊睇跌遇上大旺市，好容易被打成「語不驚人死不休」嘅代表，先唔敢講製造話題之作能否令你揚名立萬，更重要係搵邊個講，講嘅人又有冇中過，預測跟貼股一樣，好睇往績trackrecord。旺市敢高調睇跌大唱反調，始終都係冒險家行為，就算唔擔心俾人噓都只怕未必有市場；然而只要Call中一嘢，以後就有人當你係明燈。<br>做得預測就預咗隨時因為跌眼鏡，2008年年底美國《商業週刊》公佈該年度最不準確預測排行榜，攞齊一眾財金官員及分析師評論出嚟翻舊賬，該年3月27日美國著名財經分析師理查．班德（RichardBand）預測「一次強而持久的反彈即將出現，但仍需等待數天。」同時叫大家「堅守陣地，保持信念！」云云。<br>記性唔使太好都記得當年標普500指數跌咗38%即係近4成，由年初1468點跌到903點；道指亦由佢講嘅時候12300點水平跌至該年年底時的8500點。<br>其實旨在叫大家唔使對任何預測睇得太認真，順其自然TakeitEasy啦！<br><br>胡孟青<br>作者為獨立股評人</p></body></html>