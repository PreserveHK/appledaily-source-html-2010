<html><header><meta charset="utf-8"><title>I囗Cookie</title></header><body><h1>I囗Cookie</h1><p>呢幾日冷鋒襲港，咁啱行落先達手機場，仲發現有股東瀛Cookie風！講嘅係NTTDoCoMoSH-04C手機，在保持靚芒功能強嘅特色同時，外形更用上餅乾造型，拎住佢飲下午茶時，記得咪拎錯喎！<br><br>記者：許福合<br>攝影：梁細權<br>Model：Algie@PureModels</p><p>奶油餅乾</p><p>這部NTTDoCoMoSH-04C最特別當然係外形，使用Q-pot.嘅設計，機面見到融合咗奶油同餅乾造型，而機身又唔算厚，最厚都只係18.3mm，而且機面使用烤漆面，摸上手有奶油嗰種細滑感覺，放埋一堆夾心餅中，真係隨時以假亂真！<br>講番手機規格，仍然係日系機最耍家嘅摺機，打開之後，會見到個3.2吋ASV屏幕，而鍵盤就係白底襯金字，加上個靚靚蝴蝶結，好得女用家歡心。</p><p>Q-pot.Theme</p><p>其實除咗機身扮餅乾，當然亦唔少得Wallpaper都玩埋Q-pot.主題Theme啦！開機嘅畫面中，會有Q-pot.設計嘅公仔，留意上面仲有個茶壺在上下浮動，睇到都想去嘆杯茶、食件餅！<br>再用Menu掣進入目錄選單，會有格仔底配餅乾圖示；想睇電郵、上網同聽歌？經這些餅乾公仔就可用到。功能方面，可支援3G同GSM，在香港使用無問題，機身有防潮濕同防塵功能，有助提高耐用程度。<br>另外，機身配置有960萬像素CCD相機功能，在手機中都算係前列之選，而且內置功能幾可媲美數碼相機，其中寵物偵測更方便用家拍攝狗仔貓仔，相當好用。此機另外有個朱古力版，採深啡色做主色，同樣玩限量，全球只有15,000部咋！</p><p>Q-pot.小檔</p><p>男士可能唔清楚，不過女士們一定認識Q-pot.！佢係日本知名飾物品牌，經常推出深受女士歡迎嘅甜品外形飾品；設計師TadaakiWakamatsu據講本身都非常愛吃甜品，作品在日本同香港都有售賣。</p><p>Profile</p><p>制式：3G、GSM<br>屏幕：3.2吋VGAMobileASV<br>鏡頭：960萬像素CCD<br>記憶卡：microSD<br>通話/備用時間：220分鐘/520小時（3G）<br>體積︰110×50×17.9-18.3mm<br>重量︰129g<br>查詢：三禾電氣（23740618）</p></body></html>