<html><header><meta charset="utf-8"><title>少年食神衰媾女被無綫踢走</title></header><body><h1>少年食神衰媾女<br>被無綫踢走</h1><p>由少年食神林澄光和高海寧主持的《為食一條街》早前剛播映完畢，由於收視不俗，無綫本有意開拍第二輯。不過，近日林澄光被指扮有錢佬呃老友錢之餘，更被指速食高海寧和狂媾女，無綫有見食神負面新聞不絕，遂喊停開拍計劃，令林澄光「覓食」大計撻Q；而身為亞視食神的黃麗梅除批評林澄光與拍檔欠缺溝通外，更暗寸林澄光形象負面說：「入屋形象好緊要，一定要健康、要檢點。」</p><p>現年36歲、人稱少年食神的林澄光，近日憑與高海寧主持的無綫節目《為食一條街》而廣為人認識，該節目平均收視24點，約153萬觀眾捧場，由於成績和口碑不俗，無綫遂計劃添食。<br>不過，林澄光近日負面新聞不絕，包括被指扮有錢佬，經常在飯局中吹噓自己有數十部古董名車兼家住半山，令不少一心想釣金龜的無知姐仔信以為真，以為他是億萬身家的富豪第二代而落叠。</p><p>自認富二代速食姐仔</p><p>有消息指林澄光除速食《為食》拍檔高海寧外，陸詩韻、朱慧敏、呂慧儀和梁敏儀亦先後中招。另外，又有消息指林澄光呃老友森美及EO2經理人文狄錢，由於負面新聞一宗接一宗，形象插水，無綫為怕惹來師奶觀眾反感，遂即時打退堂鼓，將開拍第二輯計劃無限期擱置。<br>記者昨日致電無綫高層何麗全了解，問無綫是否開拍《為食一條街》第二輯時，他說：「有諗過，但暫時未有計劃，啱啱先播完，最快都過咗農曆年先傾。」少年食神緋聞多會否影響拍第二輯的計劃？何麗全說：「唔關事，人紅就有是非o架啦。」<br>記者致電林澄光，他表示無綫暫未聯絡他添食：「隨緣啦，如果公司畀機會就全力以赴做到最好。我唔係娛樂圈中人，都係一個為食嘅肥仔啫。」會否擔心新聞多而被TVB飛？他說：「冇諗過，多咗少少人認識我就有呢啲新聞，係我完全估唔到嘅。我相信工作同花邊新聞應該唔會有乜嘢影響，失實嘅報道希望快啲過去。」</p><p>楊天命教路忍到過年</p><p>少年食神承認初時因緋聞是非影響心情，幸獲朋友如黃柏高（Paco）和堪輿學家楊天命等鼓勵，他說：「佢哋識我都知我唔係咁嘅人，我作為一個食家，又搞餐飲事業，一見啲朋友相約食飯係好理所當然。」未知楊天命對他有何贈言？少年食神說：「佢叫我從容不迫，但過咗年先講啦，整體上OK嘅。」<br>身為亞視飲食節目主持的黃麗梅，原來也有留意少年食神，問對他主持的《為食》有何評價時，黃麗梅不留情面說：「我有睇，我覺得做飲食節目係群體，佢一輪嘴講嘢，其他女仔又冇乜反應，同其他拍檔冇擦出火花。」可有留意林澄光近日的負面新聞？黃麗梅說：「佢有啲不利新聞啦，呢啲我盡量避啦，我唔會有呢啲新聞。入屋形象一定要健康、要檢點。出邊做生意又好、錢銀轇轕同男女感情又好，一定要處理好囉。最緊要飲食節目睇你嗰啲係家庭觀眾、師奶，師奶覺得你好浮誇呀，或者唔係好踏實用心呀，觀眾係知o架。」<br>採訪：林妃
</p></body></html>