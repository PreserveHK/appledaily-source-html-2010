<html><header><meta charset="utf-8"><title>隔牆有耳：起錨搵食　煲呔深入元朗 - 李八方</title></header><body><h1>隔牆有耳：起錨搵食　煲呔深入元朗 - 李八方</h1><p>煲呔好鍾意四圍搵食，本月11號，佢朝早先去深水埗米芝蓮食肆「添好運」食點心，然後去工展會購物，下晝就孖住老婆去咗元朗洪水橋大發餐廳食晏。煲呔山長水遠由中環入到元朗，原來因為呢間茶餐廳有首屆「金茶王大賽」金獎得主坐鎮。大發餐廳奶茶王賴師傅同八方講，唔止煲呔兩公婆不時嚟嘆茶，有時佢細佬曾蔭培夫婦都會一齊嚟。齋飲奶茶始終有啲寡，據聞煲呔同時柯打三文治醫肚，而屬澳門人嘅曾太就對豬扒包情有獨鍾，幾乎次次都會食。<br>私人時間嘆茶，煲呔好少同店員談論政事，反而不時同賴師傅分享奶茶經，對用乜茶葉同落幾多糖同奶都幾有心得。平時煲呔嘆茶多數拒絕同人合照，適逢煲呔嘆茶翌日餐廳為屯門博愛醫院義賣籌款，煲呔先肯做生招牌呼籲市民解囊。</p></body></html>