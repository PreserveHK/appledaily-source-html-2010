<html><header><meta charset="utf-8"><title>消費blog：車厘茄啱港女　屋企種仲過癮</title></header><body><h1>消費blog：車厘茄啱港女　屋企種仲過癮</h1><p>復活節除咗行街睇戲之外，仲有乜好搞作。菜聯社老友email提醒小妹，記住今日去大埔墟趁墟。佢話為慶祝農墟五周年，今個月一連四個周日喺大埔太和路（大埔消防局側）舉行大型農墟，由朝早9點至傍晚5點。今次農墟賣點就係由農友即場教巿民喺大廈單位用花盆種有機蔬菜，好似女仔最愛嘅青瓜、士多啤梨、車厘茄都種到。<br>喺屋企種車厘茄，又幾啱我哋啲港女喎，食咗可以抗衰老，但係難唔難種o架？香港有機果蔬農莊、觀光士多啤梨園園主林包洪大大聲話，上樓用花盆種車厘茄，話都冇咁易，最緊要你有冇心機種啫，「喺屋企自己種，自己食，梗係開心過喺街買嚟食。」<br>林伯話，4月最啱種係車厘茄，買一顆車厘茄苗只係10蚊，記住要用一呎直徑嘅花盆先夠空間種，每日施肥（有機肥）同淋水，大約70日有得食，一盆種一顆車厘茄苗大約可以種到四、五斤車厘茄，種兩盆就夠一家四口食，「嚟到農墟，有苗、有盆、有肥料賣，即場仲會教埋你點種嘅。」佢又話，士多啤梨都好啱喺屋企用盆種，不過家唔啱時候，要10月天氣較凍嗰陣種先得。<br>菜聯社老友話，現場仲搵埋曾任大廚嘅有機農民以當造嘅有機菜，即場示範有機菜煮食，煮完就分畀市民食；又設攤位遊戲贏取「有機種植包」。有得食有得玩，玩番半日都唔錯噃。<br>電郵：mailto:shoppingjing@appledaily.com</p></body></html>