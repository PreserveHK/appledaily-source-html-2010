<html><header><meta charset="utf-8"><title>陀B擺酒喜亦憂Yu為周永恒腦瘤擔心到喊</title></header><body><h1>陀B擺酒喜亦憂<br>Yu為周永恒腦瘤擔心到喊</h1><p>周永恒（Roy）和趙梓淇（Yu）拍拖6年，早前奉子成婚拉埋天窗，但日前Roy卻發現腦生瘤，心情跌入谷底。前晚兩人在土瓜灣補擺喜酒，阿Yu坦言當知道老公生瘤時心情是晴天霹靂，她無奈地指兩人情況十足粵語長片橋段般慘情。</p><p>拍拖6年的周永恒及趙梓淇（前名趙頌茹），早於1月時奉子成婚，直至現在阿Yu已懷有3個月身孕，前晚兩人在土瓜灣補擺喜酒，以自助餐形式設宴15圍招待親朋好友。阿Yu穿上露肩粉紅鬆身裙加外套，Roy則穿黑西裝襯波鞋。<br>日前發現腦生瘤的Roy說：「我家都有啲頭痛，過多兩個月會去睇專科同再照，醫生話個瘤係天生，因為我有信仰，所以家都唔驚唔擔心。」</p><p>「好似粵語長片」</p><p>阿Yu則說：「第一日知時真係好擔心，簡直係晴天霹靂，十足粵語長片啲劇情，當日照完出嚟見好大陰影，唔知係乜嘢，我哋啱啱結婚又有BB，所以我都擔心到喊。」阿Yu又透露現在每日依然會嘔吐。<br>當晚一對新人預計花費10萬，Roy透露有舅父「包底」，另外原先度蜜月有人送出套票，不過現在會折現撥作為育兒費用及將來基金。Roy又表示晚宴上會唱出一曲《愛很簡單》，他說：「我哋當日拍拖一個星期，阿Yu就話飛我，我坐的士去佢屋企樓下等佢返嚟，自彈自唱呢首歌送畀佢，當日可能我太急，不過終於都可以喺埋一齊。」</p><p>關心妍趕造人</p><p>到賀的嘉賓有Roy契姐盧巧音（Candy）及關心妍（Jade），Candy送上BB衫，至於Jade被追問何時生BB時笑說：「仲未有，不過有試o架，又想又唔想咁，我喺6月會去法國度蜜月，到時再試一試，睇吓得唔得，冇理由冇嘢返，如果唔得，要等一年我出完唱片同做埋演唱會。」<br>採訪：駱華齡<br>攝影：葉君海</p></body></html>