<html><header><meta charset="utf-8"><title>電戲道：雲翔拍同志片　焉非天命</title></header><body><h1>電戲道：雲翔拍同志片　焉非天命</h1><p>雲翔既是導演又是老闆，拍戲可以有很多選擇，但硬要去拍同志電影招人話柄。明明經濟富裕，但搭飛機偏要同人逼經濟艙，死逼爛逼慳來的錢，用來拍些回報接近零的電影。有自唔在攞苦嚟辛，雲翔的解釋係命中注定。就如你鍾意同性、異性一樣，所有都是上天安排。<br>撰文：何永寧</p><p>導演雲翔新作《安非他命》就係同你講命。除了內容涉及毒品起用這個名字，片名背後還有另一層意思，他說：「大家都知冰毒係以安非他明為基礎成份嘅毒品，戲裏面都有講到。不過用古文去睇呢四個字，就有『你點知呢樣唔係佢（兩位主角）嘅命運』嘅深層意義。喜歡同性定異性，人本身未必有權揀。」語重心長明言人不可以抗拒命運，但現實中他偏偏向命運挑戰。</p><p>抗主流　拍禁忌題材</p><p>羅啟銳的《歲月神偷》跟雲翔的《安非他命》同樣入圍柏林電影節，後者角逐泰迪熊獎（TeddyAward）。兩片理應受到同等重視，奈何在香港兩片的待遇卻有天淵之別。除了因為《歲》片獲獎之外，《安》片的題材觸及同性戀，這類一直被打壓的禁忌。<br>雲翔說：「你睇番近20年嘅電影，都好少男女裸露戲其實幾恐怖，變相少咗一個題材。香港好似行緊極端伊斯蘭教義咁，家有人肯出錢拍呢類非主流片，你哋又諸多留難。唔通部部都係《歲月神偷》，咁同文革樣辦戲一樣，唔係《白毛女》就係《紅燈記》。」<br>不拍樣辦戲但雲翔拍的三部電影，都是圍繞同志題材，因此被人稱為同志導演。雲翔解釋說：「人生所有嘢包括錢都帶唔走，惟有藝術可以流傳。原本我想出書，但係覺得電影拍出嚟嘅感覺會大啲，而拍一啲冇人拍過做過嘅電影、自己感受最深刻故事先有價值。」
</p><p>失敗者　有跳樓衝動</p><p>在感情上雲翔自言是失敗者，因為太有邏輯、太理性，他說：「每次失敗都會化成一部作品，痛苦變成我嘅使命。」因此有極限三部曲的誕生，第一部曲《永久居留》講述兩個男人拉拉扯扯的斷背情，是導演雲翔自傳式的故事。對於性取向雲翔有一套標準答案，他笑說：「我特別容易欣賞男性，不過對女性都會評頭品足。自小都會鍾意靚嘅事物，記得小學時個女班長好靚，成日上堂都會望住佢。」初戀就這樣渾渾噩噩度過，但最重的一次情傷是跟一位男性發生。<br>雲翔說：「今次第二部曲《安非他命》都有自己嘅影子在內，有一幕講兩個男主角喺天台跳落街，拍嗰一刻我都有跳落去嘅衝動。」至於打算開拍的第三部曲《藝海沉生》，是導演夫子自道之作。雖然偏好男性，但他不諱言隨時一段深刻的經歷，會令自己重返異性戀的行列。</p><p>慳住使　留彈藥開戲</p><p>連《安》片在內先後拍了三部電影，每部製作費約600萬，但票房收入都是一般，七除八扣下連宣傳費也未夠，但雲翔表示還會繼續，他說：「我計過仲可以拍多三部，錢係帶唔走，有自己作品流傳於世就心滿意足，就算錢用晒都唔會山窮水盡，我生活好簡單，一碗雲吞麪、一碟雞髀飯就已經一餐，出入都係公共交通工具，使得幾多錢。」<br>就連去柏林參展雲翔都是寧可十幾小時堆在經濟艙跟人逼，也不願多花一分錢坐商務。不是坐不起而是原則問題，他說：「坐經濟位同商務都可以去到目的地，拍戲冇得慳，要咁多就咁多，你畀少啲咪拍唔到。」對於外界有指雲翔利用拍戲結識俊男，他自負的說：「自負講句我唔使，我唔介意你從技術方面批評我電影不足之處，等我改善，但就唔好戲都未睇就作出批判。」<br><br>《安非他命》香港上映日期：4月8日</p><p>彭冠期遭拍檔唾棄</p><p>梁敏儀在《安非他命》中雖然露點演出，但論震撼程度，始終不及片中男主角、港男彭冠期搏命，他在戲中有一段在山溪間被數名大漢輪流雞姦的戲份，彭冠期全裸上陣在污水草地任蹂躪，拍畢這段戲後，他情緒直插谷底，更一度患上抑鬱症，但彭冠期的激情和犧牲，入場看電影的觀眾無緣欣賞，因為即使《安非他命》是三級片，但仍有30秒激情片段未能通過電檢，上映時變成一段段有聲冇影的黑畫面。<br>另一方面，彭冠期跟片中拍檔白梓軒，拍片期間似乎留下不快的經歷。一直以來被懷疑性取向的彭冠期再次被人翻舊賬，不過他就呼寃的說：「我係百分之一百直嘅，唔好當我係gay。」不過對於白梓軒的態度就令他有點不自在，他說：「莫講我嘅性取向正常，就算我真係同志都唔應該咁對我，令我感覺唔舒服。」<br></p><p>鏡頭前的愛人</p><p>彭冠期訴說他的感受，他表示有場戲講述兩人同浴，情不自禁下二人親吻。但當導演一叫停，對手就不停吐口水，他說：「大家都係演員，都係演戲，你唔好當我有病。就算我真係同志你都唔好咁做，好傷對手感情。」彭冠期表示更有試過親熱過後，被白梓軒一手推開，他說：「大家接戲前都知會有乜嘢場口、會有乜嘢鏡頭，唔使咁傷害對手感情。」彭冠期自言演這類情慾戲份大家都不好受，但作為專業演員應該克盡本份，他說：「我唯一可以做嘅，就係鏡頭前你係我愛人，鏡頭後咪各顧各。」</p><p>我是誰　移民夢醒</p><p>原名鄭云翔的雲翔出生於內地，在文革的搖籃裏，由祖母撫養長大。13歲與弟弟隨雙親移居香港，因家貧開始半工讀生涯，雖然會考成績好仍無法繼續升學，展開20年的IT工作。其間從公開大學獲得電腦學位，在跨國公司工作多年後創辦軟件實驗室並成立上市公司。</p><p>思考人生</p><p>發迹之後急流勇退，移居澳洲，開始思考人生，回望太平洋之際醒覺，原來自己只是完成大多數人的夢想，而自己真正的心願：音樂和文學，卻從未曾發揮。40歲前回港成立獨立電影公司藝行者，作品有《無野之城》及《永久居留》。</p><p>同志眼看同志片</p><p>雲翔擅長拍攝同志電影，對此類片的鑑賞力亦有獨到之處。當中王家衛的《春光乍洩》及關錦鵬的《藍宇》，雲翔均視為經典之作：</p><p>《春光乍洩》<br>「當日睇時好感動，梁朝偉同張國榮嘅情感好到位，而且導演好聰明用一段異國情去包裝。不過佢哋演出有保留，可以適當裸露。我諗係導演冇要求、唔敢提出或者驚老闆唔鍾意。我嘅電影同王導演唔同嘅地方係佢有包裝過，我嘅冇。」
</p><p>《藍宇》<br>「兩位演員都好努力亦都好搏，真係好佩服胡軍同劉燁嘅勇氣同自然流露，可能當時佢哋仲未成名。不過我覺得電影冇小說咁好睇，咁令人感動。」</p></body></html>