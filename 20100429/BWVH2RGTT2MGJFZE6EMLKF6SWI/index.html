<html><header><meta charset="utf-8"><title>雌雄同睇：火辣艷舞響朵意索模迷倒基佬</title></header><body><h1>雌雄同睇：火辣艷舞響朵<br>意索模迷倒基佬</h1><p>話就話恩沙基淡出AC米蘭正選陣容，但一代意甲寡佬型男每次落場，迷哥迷姐例牌嗌到聲嘶力竭、心跳加速。36歲嘅基佬單身多年，女友換畫快到無倫，但今個月頭出本自傳《入球300》深情向另一半公開示愛，似乎浪子終被俘虜。邊個女子咁厲害？咪就係意大利電視明星雲杜拉（AlessiaVentura）囉！</p><p>呢本自傳《入球300》（圖）個封面抄足電影《戰狼300》嘅電影海報，全書139頁，內容係關於恩沙基成為球壇少數入到300球嘅球員後，解開佢多年嚟喺球壇不老之謎、點樣克服傷患同入波威水史；但呢啲老正嘢都係其次，內容提到佢好愛嘅雲杜拉，就真係睇到人雞皮都起埋。<br>查實兩個人相戀多年，由最初唔認搞地下情，之後斷正被人影到周不時把臂外遊，基本上已係被公認嘅另一半；喺上年夏天，兩個人被影到喺巴哈馬過咗個既浪漫又火辣嘅假期，樣靚身材正嘅雲杜拉當時一身比堅尼同基佬卿卿我我，令基佬忍唔住晒命：「我哋一齊好開心，希望幾年後組織家庭，生兒育女。」<br>呢番話加埋今次喺自傳公開示愛，有理由相信寡佬唱咗咁多年《不羈的風》，怕且冇幾耐就要轉唱「成個老襯，從此被困……。」<br>雲杜拉未搭上基佬前，早已喺意大利演藝界響晒朵，呢位生於都靈嘅美女，早年先行catwalk，近年主要活躍於電視圈；只要喺youtube隨便打佢個名，想睇佢做騷甚至跳艷舞都話咁易，但小心流鼻血至好。</p><p>雲杜拉小資料</p><p>AlessiaVentura<br>出生地點：都靈（意大利）<br>出生日期：10/04/80（30歲）<br>身高：1米73<br>職業：模特兒、電視藝員<br>個人網站： http://www.alessia-ventura.org </p></body></html>