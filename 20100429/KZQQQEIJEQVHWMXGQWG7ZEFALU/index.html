<html><header><meta charset="utf-8"><title>讀書為增值　被質疑學歷蒙牛楊總都係受害者？ - 李華華</title></header><body><h1>讀書為增值　被質疑學歷<br>蒙牛楊總都係受害者？ - 李華華</h1><p>貴為半隻國企嘅蒙牛乳業（2319）噚日公佈業績，盤數不過不失，所以大家嘅焦點，就放咗喺俾股壇長毛DavidWebb質疑學歷嘅總裁楊文俊身上。估唔到……一向都會喺業績會現身嘅楊總，噚日竟然缺席，冇計啦，惟有由首席行政官盧建軍代答。</p><p>牛根生專注培訓新人</p><p>盧生真係夠朋友，竟然幫口為楊總講好說話，仲話其實嚴格嚟講，楊總都係受害者！盧生話，楊總喺行內做咗成20年，喺蒙牛都做咗10年，佢有份創立蒙牛，喺業界都係老行尊。佢走去讀嗰個MBA課程，目的都係想充實下自己；再講，楊總作為一個普通老百姓，真係冇能力去check個課程係真係假o架喎。盧生係咁講唧，唔知楊總自己係咪一樣咁諗呢？<br>對於主席兼創辦人之一嘅牛根生，噚日突然宣佈由執行董事轉做非執行董事，盧生又攞出因為時間關係準備好嘅標準答案。佢話人事調動係考慮到集團持續培訓新一代管理層嘅計劃，係考慮到集團未來可持續發展嘅需要，超似港府高官平時出嚟講嘅口脗。<br>聽番分析員講，楊文俊同牛根生喺俾投資者聽嗰場業績發佈會都一樣冇蒲頭。華華見嗰啲超巨型國企高層都唔係咁o架喎，啱同唔啱都會三口六面講清楚，唔知咁係咪反映咗蒙牛未來嘅做事手法呢？</p><p>美參院公審高盛　調查主席狂爆粗</p><p>中資企業高層唔知係咪被學歷風波困擾，所以無出嚟見人。不過喺地球嘅另一邊，外資大行高盛雖然周身麻煩，仍然大大方方出嚟俾人公審。華華好關心呢單世紀大審判，點知一開機就聽到雞腸粗口「Shitty」，仲以為轉錯台睇緊《衰仔樂園》。正當華華以為自己幻聽，電視再傳出「Shitty」，先知原來係參議院調查委員會主席萊文喺度爆粗，仲爆足11次咁多！咪以為萊文咁老仲咁好火喎，實質上係高盛啲高層喺電郵曾經將CDO形容為「Shitty」，萊文只係玩即興潤番佢哋啫！<br>網友反應仲快，即刻以車喻債，將隻AbacusCDO換成福特嘅Pinto（出產有問題，易爆炸嗰款），幫高盛解圍。「你賣Pinto畀ACA嗰陣，有冇話Pinto會爆炸？」「係人都知呢款車有可能爆炸啦！」「點解你唔同個客講？」「吓，我係賣車o架喎！」真係妙問妙答！<br></p><p>老闆三仔爺加薪　林高演要減人工</p><p>華爾街回復番股照炒舞照跳嘅美好日子，不過高盛大摩等大行唔想再俾人話，派花紅都收斂咗。香港上市公司唔知係咪有樣學樣，繼霍建寧俾人cut咗成千萬人工後，再有華資家族嘅太傅俾人減人工！身兼四叔頭號護法、恒地（012）大內總管、李家傑同李家誠太傅等職能嘅林高演，09年人工（連花紅）竟然無厘頭俾人減咗505萬銀，得番3650.2萬蚊咋！<br>好奇怪，林太傅人工被cut嘅同時，四叔三仔爺就全部有人工加，阿爸收1285萬；似乎永遠享受寡佬生活嘅大仔，就袋1481.4萬；至於要養3G（老婆同埋兩個女）、到家仲未必到一粒半粒「慈姑椗」嘅細仔，都收1271.8萬銀落袋，係咁意都加咗138.5萬人工啦！點解？當然唔可以話四叔對佢唔好，因為四叔父子嘅人工主要係固定薪酬，但林太傅主要嚟自花紅，花紅少咗，可能係同恒地舊年業績倒退有關啩！<br><br>李華華<br>電郵：mailto:LiWaWa@AppleDaily.com</p></body></html>