<html><header><meta charset="utf-8"><title>高錕慈善基金 - 左丁山</title></header><body><h1>高錕慈善基金 - 左丁山</h1><p>九月二十一日，香港郵政發行高錕教授紀念郵票，以紀念高教授獲得二○○九年諾貝爾物理學獎。郵票有兩種，其一係十元郵票，其二係紀念小冊SouvenirBooklet，內藏一張十元郵票及一紮光纖及文字介紹高教授之成就，售六十八元，每人限買五本，部份收入捐予高錕慈善基金，總數二十萬元。請各界朋友，無論係集郵人士或純為支持高錕教授，大力發動，一於在網上直接向香港郵政或親到郵局搜購。<br>高錕慈善基金係中文名字，由中國國寶饒宗頤先生題寫，英文名字則是CharlesK.KaoFoundationforAlzheimer'sDisease，此基金在四月成立，由高夫人黃美芸主動提出，得到一班好友響應出力，辦理法律工作，成為一個註冊非牟利、免稅團體。為咗響應九月二十一日星期二之「世界老年痴呆症日」，正式宣佈成立，並在快活谷馬場馬主廂房下午六時舉行成立典禮。基金創辦人及基金會董事主席係黃美芸女士，董事包括李王佩玲、盧永仁博士、沈祖堯校長、徐立之校長、蒙德揚、唐世煌、李志華、呂潤棻等等及顧問委員會主席梁智鴻醫生。<br>早在五月，李太、盧博士、唐先生三位已努力籌備高錕慈善基金之成立及與香港郵政商討高錕紀念郵票事宜，得到香港郵政支持，署長張雲正全力義助，先至可以順利進行。盧永仁早在香港電訊時期與高教授相交，唐世煌先生係高教授多年好友，亦係山光道馬會網球場上嘅長年好對手，至於李王佩玲律師（AngelinaLi）呢位胡關李羅高級合夥人，就是高教授嘅UCL（倫敦大學學院）嘅師妹，李太掌管胡關所有嘅企業/商業/金融法律事務，平時忙得不可開交，不過佢覺得老人痴呆者係香港人口老化期嘅一個重要問題，高教授不幸染上，更觸發香港人對此病症之認識與關心，故此李太特別在百忙中撥出時間為高錕慈善基金奔走籌款。高太希望該基金能夠在香港提高公眾對老人痴呆症之認識，推動政府關注患病者及其家屬，推動志願機構合作增加呢方面嘅培訓與服務，研究及提供更多治病方法。
</p></body></html>