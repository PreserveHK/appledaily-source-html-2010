<html><header><meta charset="utf-8"><title>鴻海純利率低 - 左丁山</title></header><body><h1>鴻海純利率低 - 左丁山</h1><p>台北香港兩邊走嘅經紀M，自動吩咐佢位良人，幾乎長駐台北嘅經紀T用電郵傳來鴻海集團嘅財務報表，俾左丁山參考。左丁山上港交所網頁搵到富士康嘅○九年年報，睇到富士康嘅稅後純利率只有0.33%，低得可憐，另稅前純利呢？○九年有七千一百四十三萬幾美元，佔營業額0.99%，但稅款高達三千一百八十萬美元，佔稅前純利嘅四成四，稅率認真高。為助左丁山一窺全豹，經紀T傳來台灣「鴻海精密工業股份有限公司及子公司合併財務報表暨會計師查核報告．民國九十六年度及九十七年度」。<br>台灣上市公司嘅財務報表，要求比香港嚴格好多，內裏包括好多非常詳細嘅資產負債及經營費用資料，係香港上市公司從來唔會披露嘅，香港雖然號稱世界金融中心，但沿用幾十年古老嘅公司法，對公司財務資料嘅披露，以minimum（最少）為原則，到咗二十一世紀，仍然唔肯改變，唔知點解呢？財經事務局及庫務局局長陳家強教授在學術方面，係國際知名嘅財務學教授，冇理由對此情形睇唔到，聽唔見嘅啫。</p><p>左丁山唔係分析師，冇時間做公司分析，只係揭吓合併損益表，「鴻海」於二○○九年嘅營業收入高達一萬九千五百九十億元新台幣（約六百一十二億美元），係富士康（2038）嘅8.47倍，規模相當大，與○八年相比，營業額下降0.5%左右。毛利率方面就有改善，○九年有9.5%，好過○八年嘅8.6%，稅後純利有七百六十三億元新台幣，獲利率係3.87%，顯然比香港上市嘅富士康好好多，點解係咁？木宰羊。但足以證明為外國品牌做OEM嘅生意，利錢並不豐厚，純粹靠數量取勝，與做超級市場零售差唔多，偶有差池，利潤就會消失於空氣中。故此結論就係，鴻海、富士康呢類股票買唔過，要買科技股一定要買Apple。蘋果設計產品iPhone、iPad、iPod等等，叫富士康製造，富士康賺嘅係血汗錢，蘋果賺嘅係大啖肥豬肉。嗱，蘋果喺2009年度（截至09年9月底）嘅營業額有429億美元，毛利172億，毛利率高達40.1%，稅前純利有120億，佔營業額28.1%，稅後純利有82億，純利率有8.2%，唔怪得蘋果股價猛升，已成為世界上最大市值嘅科技產品公司，壓倒微軟。用番以前文革時代之鬥爭術語，此乃美帝國主義剝削中國工人之「罪證」！唔講情緒，講理性，應該沽出2038富士康，買入蘋果！</p></body></html>