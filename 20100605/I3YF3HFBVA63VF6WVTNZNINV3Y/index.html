<html><header><meta charset="utf-8"><title>SING街：大AL唱盡血肉人生</title></header><body><h1>SING街：大AL唱盡血肉人生</h1><p>沙聲是唱歌大忌，但大AL張武孝卻把它變成個人特色，70年代大AL便是憑豆沙喉走紅。1978年第二屆和79年第三屆的金唱片頒獎典禮中，大AL跟許冠傑、徐小鳳、關正傑和羅文等人平起平坐攞獎，位列全港十大唱片銷量最高歌手之一。不論《鬼叫你窮》還是《鐵馬縱橫》，70年代唱到街知巷聞，只是，大AL唱的是市井歌，走的是低俗路線，在普羅大眾心目中，大AL跟尹光無異，叫大AL心有不甘。撰文：戴彩煥</p><p>夾band出身，卻憑《鬼叫你窮》和《鐵馬縱橫》一系列市井歌走紅，59歲的大AL張武孝，攞白金唱片、唱禁歌、被斬至性命危在旦夕，嚐盡人生甜酸苦辣。雖然最不喜歡人家將他與尹光相提並論，但從不後悔自己走上這條不歸路。</p><p>大AL：「當年我好唔鍾意啲人將我同尹光相提並論，因為我係唱rock唱英文歌出身，我哋當年夾band嗰陣，覺得唱中文歌好老套，但70年代中期英文歌冇市場，個個走去唱廣東歌，我都算係第一批唱廣東歌。當然亦有人將我同阿Sam啲歌相提並論，同阿Sam比梗係開心啦，同尹光比就梗係唔開心啦！」<br></p><p>招積歌詞惹麻煩</p><p>大AL表示，自己當年是在唱片公司威迫利誘下推出廣東碟走市井路線，從沒想過走上一條不歸路。「當年玉石樂隊（Jade）約滿佳視之後，寶麗金鄭東漢話簽我，點知我同舊唱片公司死約完咗仲有生約，結果俾舊公司威迫利誘之下，出咗《鐵馬縱橫》第一隻個人廣東大碟，出嚟形象非常之市井，市井得嚟比較低俗嗰種。係咪玩死咗我，我唔敢講，但鄭東漢就話害死咗個歌星、話我玩完囉！」<br>歌曲越低俗，越迎合當年普羅大眾口味，尤其諷刺時弊的寫實歌詞，但亦因此帶給大AL不少麻煩。<br>大AL：「黎彼得將首《分飛燕》改做《新區自嘆》，話啲警察拉人零舍慢，當年首歌又拍埋video喺《歡樂今宵》播，觀眾拍爛手掌，睇得好開心。不過就害咗我。77年我喺向華勝樂道間白沙屋（酒廊）唱，嗰晚唱完落台食嘢，成班差人落嚟話要帶我返差館調查！跟佢返去唔緊要，但佢哋要落埋手銬！叫咗我返差館之後成晚都冇問話，淨係好多差人走埋嚟問：『拉人慢唔慢呀。』嗰個年代係咁，佢哋點玩都得！」
</p><p>《追龍》越禁越Hit</p><p>當年大AL還有首酒廊點唱hit歌講吸毒的《追龍》，因為歌詞太低俗被電視台和電台禁播。「初初我唔肯錄呢首歌，因為睇完歌詞之後覺得太cheap，同唱片監製嗌晒交，但亦知道一唱呢首歌會好犀利，你夠膽唱就得o架啦，結果死死氣又唱。講真，呢隻歌係搵最多錢、最多人點唱，我一唱《追龍》，個個上台玩你，唱到嗰句『畀張錫紙我做龍』，佢哋就遞張錫紙畀我，跟住又遞蠟燭，成套追龍架生擺晒你面前，玩得好開心！晚晚要你唱，去到邊都要你唱。」
</p><p>因為喜歡唱歌，所以加入樂壇，亦因為這個行業令他感到痛苦，所以選擇離開。「自己冇其他工作經驗，唔唱歌嘅話以乜嘢維生？高不成低不就。再講，以前一晚唱3、4個場，場場都係唱嗰幾首歌，唱到好膩，一上台就覺得好痛苦。」85年，大AL離開樂壇轉投Apollo18disco任總經理。</p><p>江湖篇<br>89年遇襲　斷指穿肺</p><p>大AL決心轉行，在夜店Apollo18做掌舵人，令該的士高成為全港最旺及最多名人藝人光顧的夜店，事業發展一帆風順，但偏偏又遇上一場血光之災，幾乎一命嗚呼。大AL說：「1989年我凌晨4點幾收工揸車返屋企，突然俾後面部車撞一撞，當然落車睇吓，見啲人唔係善男信女，即刻上車走人，點知佢哋攞住刀衝出嚟，我用左手去擋，結果中咗十幾廿刀，插穿個肺，斬斷咗兩隻手指……家我兩隻手指都係用釘駁住，左邊手臂好多疤痕，所以我好少着短袖衫，費事人哋睇到尷尬啦。」<br>遇襲原因，大AL聽聞與某班人被禁止落的士高消遣有關。當年死過翻生經歷，未有令大AL留下陰影，只是處事方面較從前更小心更謹慎。</p><p>順天命重返樂壇</p><p>的士高式微，大AL轉投一集團做內地市場推廣及管理，但4年後卻遭人過橋抽板。「開檔時畀幾萬蚊一個月請你做開荒牛，上咗軌道後，佢覺得請個6,000蚊嘅返嚟同你冇分別，加上生意唔係咁好，於是就同我講：『唔好意思，我養唔到你，你走啦。』」<br>04年大AL復出歌壇，回望人生，他不曾後悔：「我人生都幾精采o架。我好信命運，覺得好多嘢都係整定。家對我嚟講，冇嘢重要得過我嘅小家庭。當然，後生嗰陣搵錢太容易，唔識理財，如果識理財，家就唔使憂啦。」</p><p>我是誰<br>單飛走紅　玉石俱焚</p><p>大AL張武孝（Albert）1950年出生，60年代在樂隊Bustop擔任主音，贏得某歌唱比賽冠軍後轉為職業樂隊在酒廊酒吧演出，後改名玉石樂隊（Jade）並於75年任佳視開台樂隊，演繹重頭劇《隋唐風雲》主題曲，其間林子祥曾加入玉石，後來大AL與隊友意見分歧而拆夥。<br>大AL於77年過檔無綫獨立發展，79年加盟CBSSony後推出的《發你個財財》獲白金唱片成績，是大AL事業最高峯時期。85年大AL離開樂壇至04年重踏舞台，而下月15日將在伊館與李龍基等舉行「世紀電影英文金曲演唱會」。</p><p>小八卦<br>賣魚勝經典打氣歌</p><p>77年大AL灌錄了《擁南躉之歌》，但卻不是南華足球隊會歌，大AL說：「首歌係賣魚勝（陳劍雲）寫詞，唱片監製嘅噱頭，佢話擁南躉有萬幾人，一人買一隻碟都幾和味！我本身都好鍾意南華，但錄完首歌之後都未唱過，直至早幾年羅傑承（南華班主）搵番我唱。最初佢都好唔想用大AL首歌，已經搵人唱咗另一首，但全世界都接受唔到。我覺得幾威、幾感動o架，成萬人喺球場一齊唱我首歌，邊諗到威力咁大！」</p></body></html>