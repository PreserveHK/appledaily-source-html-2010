<html><header><meta charset="utf-8"><title>網民狂轟唱功差祥仔力保阿姐留守《福祿壽2》</title></header><body><h1>網民狂轟唱功差<br>祥仔力保阿姐留守《福祿壽2》</h1><p>扮嘢節目《荃加福祿壽》收視高企，有傳無綫決定開第二輯，三位扮嘢高手阮兆祥、王祖藍和李思捷當然有得留低繼續做，但阿姐汪明荃卻因被網友狂轟唱歌差而有機會被out。前晚祥仔聲言力撐要阿姐留低，否則怎叫做《荃加福祿壽》，阿姐就自言被鬧慣，已感麻木。</p><p>雖然首輯《荃加福祿壽》仍未完結，但由於收視高企觀眾反應熱烈，故有傳無綫已鐵定開第二輯，當中三位功臣阮兆祥、王祖藍和李思捷當然要繼續扮鬼扮馬演出，至於汪明荃卻因在節目中表演唱歌，屢受網民狂轟，故有傳第二輯將out走阿姐，改由江欣燕上陣。</p><p>阿姐被鬧慣感麻木</p><p>前晚阿姐、祥仔、祖藍和李思捷在將軍澳錄影，陳倩揚任嘉賓扮陳慧嫻唱出《夜機》。對於有傳開第二輯，阿姐表示仍未收到通知，至於自己被out，她說：「真係唔知，未收到消息，你哋點知o架？」<br>有網友成立群組反阿姐，批評阿姐唱功欠佳，阿姐聲稱不知情，問她有否上網看意見？她說：「有o架，其實由我結婚到家啲網友都係咁鬧，我唔理人哋乜嘢心態，唔理咁多。」見阿姐心情未受影響，在化妝間找側田合照時還笑他說：「佢要戴頂帽先。」阿姐則不理網友批評，繼續與側田合唱《SomewhereOutThere》。<br>問到祥仔有否聽聞開第二輯？他表示一切由公司決定，但有傳要out走阿姐，祥仔則出言力撐：「邊個話，唔會啦，我個人希望有阿姐，唔係點叫《荃加福祿壽》，阿姐可以平衡好多嘢，價值毋庸置疑，況且江欣燕要做獎門人，我相信唔會囉。」<br>採訪：卓寶花　攝影：葉君海</p></body></html>