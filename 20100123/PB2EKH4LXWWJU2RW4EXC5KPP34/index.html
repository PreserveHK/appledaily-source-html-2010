<html><header><meta charset="utf-8"><title>AV藍：數碼通推iPhone優惠套餐搶客</title></header><body><h1>AV藍：數碼通推iPhone優惠套餐搶客</h1><p>籌備咗幾個月，數碼通今日終推出iPhone優惠套餐，喺沙田新城市廣場舉行LaunchParty，預先登記咗嘅客戶可以即場選購心頭好。小藍噚日先睹為快，睇晒佢啲月費計劃，一共有三款，分別係月費138元、248元同埋398元，機價另計一律簽約24個月。</p><p>3香港未有新優惠迎戰</p><p>同3香港嘅月費比較，數碼通明顯着數啲。248元月費計劃，數碼通嘅16GB3GS機價係1,180元，32GB係1,980元，每月通話時間1200基本分鐘與900網內分鐘，本地數據容量500MB。同一個月費，3香港每月同樣有500MB數據用量，但只得800基本分鐘同900網內分鐘，機價仲貴少少，16GB要1,200元，32GB要1,992元。<br>398元月費計劃，一樣係3香港輸蝕。數碼通每月有2,400基本分鐘同1,500網內分鐘，無限本地數據用量，16GB嘅3GS零機價，32GB就780元。3香港分鐘只係得2,000基本同1,500網內分鐘不特止，32GB機價要792元，又係貴啲。<br>數碼通舊年底事先張揚賣iPhone，3香港即推新月費計劃搶客，點知反而露咗底，家俾對手睇住嚟打。3香港話暫未有新優惠迎戰。反而電訊盈科噚日突然推出帶iPhone上台優惠，其中月費478計劃最多獲5,388元回贈，相當於零機價出機。<br></p><p>數碼通iPhone套餐</p><p>月費：138元<br>通話分鐘（基本+網內）：800+600<br>本地數據用量：100MB<br>3GS（16GB）機價：3,680元<br>3GS（32GB）機價：4,480元<br><br>月費：248元<br>通話分鐘（基本+網內）：1,200+900<br>本地數據用量：500MB<br>3GS（16GB）機價：1,180元<br>3GS（32GB）機價：1,980元<br><br>月費：138元<br>通話分鐘（基本+網內）：2,400+1,500<br>本地數據用量：無限任用<br>3GS（16GB）機價：0元<br>3GS（32GB）機價：780元<br><br>*簽約兩年，另須額外選用每月36元以上服務組合<br>資料來源：數碼通</p></body></html>