<html><header><meta charset="utf-8"><title>夠car事：Z1000街車用跑料　夾腰快放</title></header><body><h1>夠car事：Z1000街車用跑料　夾腰快放</h1><p>日系電單車賣得過十萬，已算相當頂級，首批20部到港更俾熟客掃晒，全因新款KawasakiZ1000大幅採用同廠跑車元素，引擎提升至138匹，但又不失街車易揸特色，廠方更將腰位收窄，令雙腳夾得更實，攻彎、快放更有發揮。<br><br>記者：徐影龍<br>攝影：林栢鈞<br>Model：Leanne@PureModels</p><p>收腰更好揸<br></p><p>Kawasaki喺八、九十年代，橫掃多個SuperBike冠軍，連最有代表性嘅MotorGP都贏埋，家陣最為人津津樂道，係旗下頂級跑車ZX-10R，落場鬥嘅都係基於呢個型號嚟改裝。跑車類即係《烈火戰車》劉華趴喺度揸嗰啲，雖然街車算係次一個級別，連揸法都唔同，不過Kawasaki就將跑系好料過落街車度。呢架2010最新Z1000，跟舊款一樣係「半趴」式揸法，外形上改動都幾大，最引人注目係由車架到腳踏都充滿跑車ZX-10R味道，剛硬骨感中帶有空氣力學美態，巨大油缸高高鼓起，S形曲線延至座椅，去到高翹尾部達致完美曲線。而且車身收窄，令雙腳可以夾得更實，由操控到攻彎都有更好效果。<br>車前亦如跑車般加入左右風口（Ram-air），磨砂金外殼已夠搶眼，透過收窄「豬頭」，令行車時兩邊生風不斷進入引擎內，達致增壓效果。</p><p>造型引擎全新</p><p>官方講到明2010新款Z1000，並非基於舊款嚟改造，而係由頭從新設計，首先係全新雙樑式鋁合金車架，剛性比過往增加足足30%。連引擎都升級埋，雖跟過往同樣定性為1,000cc車，不過骨子裏，新直四引擎已由953cc提升至1,043cc，相距差不多成100cc，馬力亦由125匹Upgrade到138匹，亦因而令轉數需求有所減低。揸開四個轆，可能對呢點點數字提升無乜感覺，不過以兩個轆嚟計，已算係唔細嘅差別。<br>擺放喺座椅下嘅尾轆懸掛，改動得最厲害，舊款為直立式，無可避免令座椅位置升高，但新款就改為打橫平卧式，座高有空間稍為收低，就連身高165cm嘅靚女Model依然右腳一跨就順利騎上車，可以話更適合亞洲人身形。車價11萬有找，性能同操控已直追「兩個轆法拉利」Ducati，但價錢平一截，難怪剛到港20部一早全數沽清，想買最快都要等4月第二批貨到港。</p><p>規格
</p><p>引擎：1,043cc直四<br>馬力：138ps/9,600rpm<br>扭力：11.2kg-m/7,800rpm<br>傳動：6速鏈傳動手動波箱<br>售價：$108,000<br>查詢：泰力摩托車（25122228）</p></body></html>