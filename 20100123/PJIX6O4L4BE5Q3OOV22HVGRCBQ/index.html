<html><header><meta charset="utf-8"><title>頑石點頭：堅尼自作「葉」　博修頓越級贏埋 - 藍鑽石</title></header><body><h1>頑石點頭：堅尼自作「葉」　博修頓越級贏埋 - 藍鑽石</h1><p>上月盟主<br>洪金寶為某電子遊戲主機拍嘅廣告，同師奶、小朋友對戰互有勝負，滿足到大家喺真實世界打唔贏「巨人」嘅心理，難怪個廣告出街後反應奇好，據講令主機套裝銷量喺聖誕檔期一度賣斷貨，就算近日行開百貨公司仲見成棚人圍觀。我預計今晚英足盃都有「巨人」倒下，博英甲修咸頓主場砌低由堅尼領軍嘅英冠隊葉士域治。<br>只要有10年左右嘅波齡，冇可能唔識堅尼。呢位前曼聯隊長踢波勇往直前，但揸住呢個宗旨教波就有勇冇謀，淪落教英冠葉士域治事必有因。話說隊波季初戰績一團糟，到近期好番好多，高層就話係「有耐性嘅回報」。計我話言之尚早，過埋今晚對「修頓」呢關至講。「修頓」近績麻麻，但主將林拔腳風唔錯，近排接連有「士哥」，而隊波喺聖瑪莉主場不嬲有番咁上下，近5場4勝1和，最重要係領隊係曾執教韋斯咸嘅柏度，領軍功力比堅尼有過之而無不及。<br>葉士域治點計都只係英冠下游球隊，實力唔高得過英甲隊太多。睇埋盤，「修頓」呢場喺「讓球」就平手，喺「讓球主客和」甚至要讓[-1]，行情一目了然，一於捧主隊成功越級挑戰。</p><p>博洛尼亞平手抵捧</p><p>講番貼士，上次捧嗰隊烏甸尼斯大部份時間踢多帕爾馬一個人，都只係食得嗰半個下盤，而因列斯聯爆冷輸波，令整日推介仲要倒輸，慘。列斯聯今次鬥熱刺當然信唔過，英甲決轉攻主場強勢嘅諾域治，唔貪心吼熱W作過關變倍器就算。上次中意甲，冇理由唔再追自己老本行，博洛尼亞上場贏唔到唔抵，明日主場對北上嘅巴里唔使讓盤，出擊無妨。<br>藍鑽石<br><br>近5場往績：WL/LW</p></body></html>