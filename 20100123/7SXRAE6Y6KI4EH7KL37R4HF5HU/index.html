<html><header><meta charset="utf-8"><title>女記者採訪感言 - 左丁山</title></header><body><h1>女記者採訪感言 - 左丁山</h1><p>一位不知何許人也寫電郵畀「名采副刊」與李八方，以粗口大罵支持高鐵興建的幾位傳媒人。反對高鐵就要用粗鄙粗口？余若薇、吳靄儀聽到粗口會面紅嘅噃！<br>由記者轉行做公關嘅靚女L，同時間傳來一個Facebook上之一位女記者採訪實錄，記述佢在一批群眾在財務委員會上星期五（一月十五日）散會後，操上禮賓府要求與曾蔭權對話嗰段時間，實地採訪嘅事情與感想。呢位記者在最後兩段如此說：「我支持興建高鐵，但從不反對他人反高鐵，因為香港是一個自由的社會，理應容下不同聲音，大家都有表達意見的自由，立法亦可各適其適，因此就算立場不同，我還是讚賞以苦行方式請願的八十後，就算有人認為要抗爭，就要用激烈的方法，才可達到效果，這點我也不反對。」<br>左丁山對用激烈的方法，有保留之處，但基本上完全同意呢位記者嘅講法。跟住記者寫埋最後一段：「但我反對的，反感的，是那些根本不知為甚麼就要衝出去的示威者；那些隨意就煽動他人情緒的領導者；那些借題發揮的抽水者；那些博出位上鏡的低能者；那些一見警察就覺得自己被迫害的精神病患者；那些自命公民抗命就罔顧一切的刁民；那些不分是非黑白就批評記者工作的市民。昨晚，短短幾小時，看見的，遇到的，主要就是這班人，這是香港的未來嗎？如果答案是『是』的話，我真的感到很可悲！」<br>據靚女L講，呢位女記者將採訪紀實上載後，已飽受「問候」，一啲罵人者似乎只識用粗口問候女士。如果尊貴的黃毓民議員有時間嘅話，或者要開番一班中文課程畀佢哋讀一讀，黃議員極有文采，對粗口亦滾瓜爛熟，由佢教一部份網民中文，會精彩過搵寫《中文解毒》嘅陳雲嚟教。以左丁山所見，上述女記者唔使擔心，香港有大把八十後係精英級數，佢哋並非一定來自富貴家庭而係勤力讀書，勤力學習，努力工作嘅年青人，大學裏多的是，今天示威者之中，話唔定三十年後會出現一個鄭海泉，成為銀行大班。</p></body></html>