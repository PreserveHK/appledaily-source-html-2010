<html><header><meta charset="utf-8"><title>首玩孖鏡DV　3D自拍</title></header><body><h1>首玩孖鏡DV　3D自拍</h1><p>家電影潮流，乜都講3D！如果你都想過吓導演癮，拍播套自家3D電影留念，就一定要留意Panasonic新推嘅首部3D攝錄機HDC-TMT750，突破性地配備孖裝鏡頭，模擬出左右眼立體視覺效果，同軟件做係兩碼子事囉！<br><br>記者：許福合　<br>攝影：王文忠</p><p>外置式3D鏡</p><p>3D攝錄機現下機種選擇唔多！Panasonic終於推出首部雙鏡頭3D攝錄機—HDC-TMT750；玩開P記DV嘅用家，可能感覺似曾相識，機身底盤原來係舊型號HDC-TM700，所以呢次3D攝錄機焦點，都放喺Plug-in式3D鏡頭—VW-CLT1身上！鏡頭採用左右雙鏡系統，即Side-By-Side拍攝模式，開機會見到畫面左上角有3D拍攝字樣；鏡頭以轉換頭方式接上攝錄機，所以在安裝後，3D畫面有機會產生誤差，因此3D鏡頭上會有調校設定掣，方便用家再作微細調校。HDC-TMT750攝錄2D影片時，有1,920×1,080全高清畫質；不過拍攝3D時，解像度就只得番一半，即960×540。</p><p>駁3DTV睇立體</p><p>Side-By-Side拍攝模式的優點，係製作同播放都比較簡單，攝錄時除一開始嘅調校外，就再無任何設定需要煩惱，使用一張32GB記憶卡，就可錄到約2.5小時3D影片，時間上與2D模式分別不大。但玩落發現較搞笑嘅係，自機屏幕竟然無法重播3D效果！想睇番拍得靚唔靚？就要用HDMI接駁3DTV，好彩是使用統一制式，其他品牌3DTV都對應到。唔用電視？在支援3D顯示嘅電腦上播放亦可，兼容性算幾強。至於其他攝錄功能，大致與HDC-TM700相若；實試時發現另一不足處，係當你想由3D轉番2D，只能以手動方式除下3D鏡頭，亦唔支援3D相片拍攝，整體功能仍有待進一步改進。</p><p>3D試睇<br>靜態攝錄</p><p>雖然花草不會郁動，不過出番3DTV睇，好容易睇到立體效果，例如畫面中紅花就相當突出。
</p><p>動態攝錄</p><p>拍攝動態又是另一種效果，火車向鏡頭推進，與背景形成前後兩層畫面，火車立體效果好強。</p><p>同場加映<br>3D鏡玩上M4/3
</p><p>除咗拍片用嘅3D攝錄機外，同場仲見到首支M4/3規格3D鏡頭，不過暫時仲係樣辦性質，未能即場測試效果。據知這支3D鏡頭可適用於LUMIXG系列的M4/3機，如大熱嘅女友一號及G2等，有傳連OM機都可使用，但未知推出日期。</p><p>Profile</p><p>感應器：1/4.1"MOS×3<br>光圈：F1.5-F2.8<br>鏡頭：LeicaDicomar<br>焦距：35-420mm<br>屏幕：3吋23萬色<br>影像穩定器：HybridO.I.S.<br>記憶卡：SD/SDHC/SDXC<br>體積：66×69×138mm<br>重量：375g<br>查詢：Panasonic（28330955）</p></body></html>