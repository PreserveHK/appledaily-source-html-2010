<html><header><meta charset="utf-8"><title>隔牆有耳︰第一代智囊聲勢大減 - 李八方</title></header><body><h1>隔牆有耳︰第一代智囊聲勢大減 - 李八方</h1><p>90年成立嘅一國兩制研究中心噚日慶祝成立20周年，由於中心由梁振英「恩師」安子介創立，因此被視為梁振英角逐特首班底，可惜時移世易，聲勢大不如前，如果當中心係振英哥後援會，可能係美麗誤會。<br>梁振英係中心理事會主席，執行委員會主席係恒隆陳啟宗，成員囊括城中大地產商，幾大華資家族人人有份，不過噚晚慶祝酒會，現場所見只有主人家振英哥、陳啟宗滿場飛招呼來賓，有頭有面嘅大孖沙卻唔覺眼。<br>近年香港多咗所謂智庫組織，一國兩制研究中心其實算係第一代工商界智囊，老董在位初期還好，後來幾近無聲無息，近日中心總裁張志剛多咗在傳媒曝光，據講係有力人士發功所致。
</p></body></html>