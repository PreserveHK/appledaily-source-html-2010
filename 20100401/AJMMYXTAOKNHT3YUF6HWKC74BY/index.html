<html><header><meta charset="utf-8"><title>消費blog：「生活時計」有港女三圍</title></header><body><h1>消費blog：「生活時計」有港女三圍</h1><p>靚仔靚女報時程式近期風靡歐美、日韓同台灣，只要安裝落電腦或手機，每分鐘都有個靚人彈出嚟舉牌報時。小妹啲宅男朋友睇到日本嘅「美人時計」流晒口水，大叫咔哇依，話唔瞓覺都想睇晒全部1,440位日本小妹；至於小妹呢，梗係追睇日本型仔「美男時計」。</p><p>電腦版今日免費單撈</p><p>港男終於唔使得個恨字啦，一間叫天壹嘅公關公司舊年底籌備港版靚仔靚女報時程式，叫做「生活時計」，同樣係80後同90後後生男女報時。項目負責人Elvis話，電腦版今日愚人節起可以免費「單撈」，遲啲仲會有收費嘅iPhone版，不妨click呢個網址 http://www.onemin.hk睇吓。 </p><p>Elvis話，生活時計暫時係男女混合版，男女比例約2對8，除咗小部份係老外，其餘保證有港味。佢哋喺YouTube擺咗兩段片，展示點樣港女畀佢哋影相，「都幾困難，好似去商場搵sales影，俾看更趕走。」<br>佢話呢個計劃目的之一，係要同人講靚女唔係日本專利，要為港女平反，「啲人話港女好惡，但影相時都好友善。」<br>日本美人時計列晒啲o架妹嘅名、出生年月日、高度，仲有三圍，連上圍cup數都有人肯講。Elvis話，每次問香港靚女攞三圍數字，佢哋會「吓？一定要o架？」最終都有四成靚女肯畀，睇嚟小妹都要open個mind！<br><br>電郵：mailto:shoppingjing@appledaily.com</p></body></html>