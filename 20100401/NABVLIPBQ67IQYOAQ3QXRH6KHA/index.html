<html><header><meta charset="utf-8"><title>3DLEDTV殺到埋身　女王都變3D</title></header><body><h1>3DLEDTV殺到埋身　女王都變3D</h1><p>3D電視成日講，到底幾時有實機？三星公佈全新3DLEDTV系列，C8000大吋數雖未知幾時，普及版C7000就話明今個星期開賣，兩機共通賣點係可以將2D畫面變成3D，即係大家睇開《女王辦公室》，Queen姐可以激凸而出，嚟緊世界盃更有立體波睇！<br><br>記者：許福合<br>攝影：譚盈傑</p><p>三星已經送咗部畀青雲，佢話過癮到好似搬咗IMAX返屋企，仲希望將來能做3D影帝！</p><p>3D效果測試<br>特寫激凸</p><p>CloseUp畫面效果最正，成個人頭爆框而出！</p><p>背景平面</p><p>前面幾個人浮咗出嚟，背景直升機就較平面。</p><p>分晒Layer</p><p>前面女仔最立體，後面2個無咁3D。</p><p>首部3D藍光碟機</p><p>要睇到最佳嘅3D效果，最理想都係片源有3D效果；嚟緊唔少電影都會推出藍光3D版，不過要留意，藍光碟機都需要支援3D，再配合3D電視，先至可玩到。Samsung首推嘅呢部3D藍光播放機BD-C6900，可播放3D或標準藍光影碟，全高清畫質，並且使用HDMI（V1.4with3D），睇到3D畫面同時，更可聽埋逼真嘅立體聲。</p><p>睇電視即時變3D</p><p>以往3D電視，每每會受片源所限！SamsungC8000同C7000LEDTV最勁之處，係內置2D-3D影片轉換系統，可以將任何影片即時由2D變成3D，所以就算睇普通電視都可以使用；即場試睇球賽，立體效果雖未必及3D電影強，不過亦明顯睇到浮凸效果；現時真正支援3D嘅遊戲除《阿凡達》，選擇唔多，這個2D轉3D玩法用來打機亦係一流，當中尤以賽車及第一身射擊遊戲最為凸出！</p><p>3D主動式快門眼鏡</p><p>Samsung3DLEDTV使用主動式快門眼鏡，與《阿凡達》所用偏光眼鏡不同，優點係睇到1,920×1,080高解像3D效果，可視角度亦較大，但缺點是光度低，需使用電池，售價亦較高。<br>C8000同C7000同樣有錄影功能，只要插支USB手指就可錄影。機身還內置Internet@TV，可睇YouTube、玩Skype、網上電子相簿，亦學Apple搞咗個SamsungApps，入面有多種軟件程式下載！</p><p>C7000<br>40"$21,880　46"$28,880　55"$48,880</p><p>於4月1至30日期間出機，送3D體驗套裝，包括2副3D眼鏡，及1隻《MonstervsAliens》3D藍光碟。</p></body></html>