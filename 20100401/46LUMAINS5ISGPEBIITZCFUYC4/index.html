<html><header><meta charset="utf-8"><title>有錢便是靚 - 左丁山</title></header><body><h1>有錢便是靚 - 左丁山</h1><p>好耐以前在馬場有一名靚女之中嘅靚女陪老公拉頭馬，左丁山旁邊有一位女士睇住電視，有感而嘆：「男人使乜靚仔吖。」講得好大聲，周圍馬迷都笑起嚟。<br>上星期某天晚上睇英文電視，好似係Hallmark，唔記得清楚咯，因為成晚揸住遙控係咁㩒，有時唔知轉咗去邊一個電台。一位心理學教授搵數男數女做實驗，叫佢哋遮住頭髮互望對方，揀心儀伴侶，之後唔遮住頭髮，再揀一次，原來大家都認為「高分」嘅男女，非常搶手，但呢個實驗較難明白。再做一個實驗，將三張俊男相片放大，在街邊訪問美女，叫美女根據相貌吸引力評分，譬如A男得八分，B男得六分，C男得四分。跟住在相片加上資料，講明年薪職位，再去請其他美女評分，嘩，即刻現形，A男原來只有年薪二萬三千美元，評分立即大降，C男有年薪二十三萬美元，即時被美女視為好有吸引力，呢，男人有錢就英俊o架嘞，靚女陪富豪拉頭馬之事，已可證明，不過電視台引述之實驗，更加確證呢一點而已。<br>中國古代有一個故事，就係鄒忌諷齊王納諫，出自《戰國策》，故事前一半係咁嘅：<br>鄒忌修八尺有餘，形貌昳麗，朝服衣冠窺鏡，謂其妻曰：「我孰與城北徐公美？」其妻曰：「君美甚，徐公何能及公也！」城北徐公，齊國之美麗者也。忌不自信，而復問其妾曰：「吾孰與徐公美？」妾曰：「徐公何能及君也！」旦日，客從外來，與坐談，問之客曰：「吾與徐公孰美？」客曰：「徐公不若君之美也！」<br>明日，徐公來。孰視之，自以為不如，窺鏡而自視，又弗如遠甚。暮，寢而思之曰：「吾妻之美我者，私我也；妾之美我者，畏我也；客之美我者，欲有求於我也。」<br>嗱，妻子愛老公，故此話鄒忌靚過徐公，妾侍怕鄒忌，話佢靚過徐公，客有求於鄒忌，擦鞋話佢靚過徐公。現代美女愛銀紙，故此無論老少，總之係富豪級數嘅，在靚女眼中，一定靚過周潤發，有款過畢比特。男人又如何呢？CNN網站有一篇文章，出自加州大學（三藩市分校）一位女心理學教授手筆，佢研究男人腦袋，指出男人天性係鍾意望靚女，即使與老婆食緊飯，眼睛亦會跟住餐廳內之性感女郎流轉，女教授勸天下太太：「唔好嬲，letaguybeaguy！」</p></body></html>