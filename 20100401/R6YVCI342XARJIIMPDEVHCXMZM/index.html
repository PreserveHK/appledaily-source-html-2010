<html><header><meta charset="utf-8"><title>隔牆有耳︰公民黨為籌款電影拉票 - 李八方</title></header><body><h1>隔牆有耳︰公民黨為籌款電影拉票 - 李八方</h1><p>公民黨梁家傑、陳淑莊未正式報名參加補選，已經要全力谷票，唔係選票，而係戲票。公民黨一年一度電影籌款，今年揀咗《子彈頭．大復仇》（Micmacsatire-larigot），係《天使愛美麗》導演Jean-PierreJeunet最新作品，法國男星丹尼般（DanyBoon）主演，戲碼不弱，可惜戲飛銷情麻麻，應該唔使蝕本，但未必籌到好多錢。</p><p>公投意見分歧影響籌款</p><p>往年公民黨搵人買飛唔難，好多高官、富商都會畀面，今年搞公投，據講好多人對買飛冇咁踴躍，所以該黨要全力催票，真係一票都不能少。籌款放映今個月13號晚7點半鐘喺九龍灣MCL德福戲院舉行，有興趣可聯絡公民黨買飛。<br>唔撐公投嘅民主黨，籌款也不見得輕鬆，月前開始賣獎券籌募經費，議員要包銷一定數量，噚日係交數限期，有議員同八方講，搵人買獎券時，有人指因為民主黨唔支持公投而托手踭，搞到佢要花唔少唇舌先賣出獎券，由於泛民支持者對公投意見好大分歧，隨時少一半收入。</p></body></html>