<html><header><meta charset="utf-8"><title>「佢咁性感當然行埋去」馮仁昭四圍超：吳卓羲親近Ella冷落江若琳 - 馮仁昭</title></header><body><h1>「佢咁性感當然行埋去」<br>馮仁昭四圍超：吳卓羲親近Ella冷落江若琳 - 馮仁昭</h1><p>無綫一班藝人同歌手噚日喺尖東出席「壹電視大獎2010頒獎典禮」，好多得獎藝人盛裝出席，包括黎耀祥、鄧萃雯、楊思琦、陳偉霆等，又有緋聞鐵三角官恩娜、吳卓羲、江若琳，同廖碧兒、陳豪，個個新舊緋聞男女，大方合照兼大方面對緋聞，相信坦誠面對，相比左閃右避，觀眾同fans會更易接受。</p><p>同Ella講悄悄話</p><p>多年前已經傳緋聞，後尾又傳不和嘅吳卓羲同官恩娜，噚日見面似乎大家都已經放下當年嘅成見，吳卓羲話同Ella最少年幾冇見，大家見面唔會尷尬，吳卓羲又應記者要求主動走上前同Ella合照，佢哋之後仲有細聲交談兩句，吳卓羲話：「我係男仔，佢又着得高貴性感，當然係我行埋去，男仔要有風度嘛！」性感低胸又露背嘅官恩娜，聽到吳卓羲喺雜誌訪問度話會祝福佢，Ella回應話：「最緊要開心，我都祝福所有人。」
</p><p>江若琳讚有風度</p><p>吳卓羲同Ella合照嗰陣，江若琳應記者要求影相，初時未知要三個人一齊合照，江若琳企喺旁邊呆咗幾秒，猶豫又愕然，之後都有大方合照，事後江若琳話：「佢（吳卓羲）真係有風度，拍劇時教我好多嘢。」<br>另外兩個緋聞情侶廖碧兒同陳豪分開到場，廖碧兒講開佢隻3歲小狗正接受手術治療背骨時，忍唔住喊出嚟，陳豪同佢影完合照之後都有細心慰問，陳豪話：「我都唔知佢乜事，不過會sms問吓佢。」Angelababy同黃曉明嘅感情越見穩定，身為前男友嘅陳偉霆話：「如果佢哋發展，會祝福佢哋。」</p></body></html>