<html><header><meta charset="utf-8"><title>豪睇7萬蚊3D電視　海龜游出嚟</title></header><body><h1>豪睇7萬蚊3D電視　海龜游出嚟</h1><p>美國CES宣佈今年AV界大熱之一，必定係3D立體LCDTV，勢估唔到不足一個禮拜，實物已空運到港！JVCGD-463D10現時只提供46"一種，啱唔啱尺碼？好睇個人口味！但欣賞過全高清3D試片，感受絕不比入戲院睇《阿凡達》輸蝕；想快人一步變身為立體家庭影院？盛惠$71,800！<br><br>記者：陳國輝<br>攝影：譚盈傑</p><p>唔偏色不受角度影響</p><p>3D電影！其實DVD、BD早已出過！點解JVC會自稱GD-463D10喺業內第一款3DLCDTV？仲開價7萬幾天價？唔知大家記唔記得，以前啲立體眼鏡，一塊鏡片係藍色，另一塊係紅色，雖然具有立體效果，但嚴重偏色之餘，睇一陣仲覺頭暈，所以一直都Hit唔起！今次JVC採用嘅係另一種技術，叫Xpol圓形偏光系統。簡單啲講，用法同你去睇《阿凡達》時一樣，只要戴起副偏光眼鏡就睇到，仲好處多多，例如佢唔會偏色、無閃爍畫面，甚至不受角度限制，坐喺側邊睇一樣有立體效果，比起能直接用肉眼睇3D的「NakedEye」技術，似乎更適用於家庭影院。</p><p>機身逐處睇</p><p>打3D《阿凡達》子彈亂飛</p><p>記者會當日，即場試睇由日本製作嘅3D影片，仲玩過唯一嘅全高清3D遊戲，又係《阿凡達》！老實講，除咗戴起眼鏡之後稍為偏暗，色彩完全無走樣，全高清1080p效果再經3D出來之後，感覺更加真實；至於打機嗰陣，直頭連一草一木，甚至清溪下嘅小石春，都具備立體感，打第一身射擊遊戲肯定好爽！但話說回來，用46"LCDTV睇3D電影，個人覺得始終唔夠震撼，如果屏幕太細，直頭喪失咗3D嘅意義，至於今次只係推出46"，算唔算太細？7萬幾蚊又係咪合理？留番畀發燒友回答。</p><p>Profile</p><p>屏幕：46"　<br>解像度：1,920×1,080<br>端子：3組HDMI、3組VideoIn、1組PCIn<br>音效：MaxxBass/CinemaSurround<br>體積：1,071×680×74.5mm　<br>查詢：JVC（27328220）</p></body></html>