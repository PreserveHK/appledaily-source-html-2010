<html><header><meta charset="utf-8"><title>阿Paul率80後藝人反高鐵</title></header><body><h1>阿Paul率80後藝人反高鐵</h1><p>政府漠視菜園村居民感受及環保生態，草率硬銷近乎零諮詢的高鐵方案，留下千個問號之餘，更激起由80後組成的反高鐵大聯盟連場抗爭。立法會財委會今、明兩日將召開第三次審議高鐵撥款申請的會議，669億公帑去向將有定案。圈中人對高鐵問題同樣深表關注，60後的黃貫中（Paul）昨挺身而出，轟政府一意孤行，寸曾特首好大喜功，80後藝人周秀娜、歐陽靖（MCJin）及周柏豪等也群起和應，對高鐵巨輪齊聲說不。採訪：葉雪</p><p>《反高鐵派》<br>黃貫中（64年生）「係自我邊緣化」</p><p>我覺得最後政府會對起高鐵一意孤行。曾蔭權咁做無可厚非，但對我嚟講好似紀念碑，佢喺任內做一個偉大建設，為香港帶嚟更多錢，啲錢一車車咁運嚟，有少少咁hardsell我哋，用呢個方法係好嘅話，維多利亞港填平去吖，幾方便o架。但反思，錢係咪一切呢？起高鐵拉近兩地距離，但拉遠咗人民同政府心理上嘅距離。我唔係反對，但政府要做好完善規劃，做更多諮詢，忽然喺咁短時間內決定，係咪要人有我有？呢個行為係香港自我邊緣化，為求自我不擇手段一意孤行，好多嘢唔係拆咗可以彌補，香港有好多可愛嘅地方，係需要努力保護。80後家做緊嘅嘢，政府係唔會因為你哋跪喺度而放棄，與其膝頭痛，不如做第二啲嘢，唔好太激進，盞畀藉口人哋抗拒你。</p><p>周秀娜（85年生）「何必博呢一鋪」</p><p>我唔覺得起高鐵會快好多，反而先使一筆未來錢，669億真係唔係一個細數目。全球經濟都未算好好，何必要博呢一鋪？如果有呢筆大錢，點解唔拎去幫助有需要嘅人，尤其係長者同學生，家我身邊好多人都話香港冇出路，唔通叫佢哋去起鐵路咩？我最想政府將呢筆大嘅資源投放喺真正有需要嘅人身上。</p><p>MCJin（82年生）「最關心菜園村」</p><p>我一直有留意高鐵呢件事，起唔起係另一回事，我反而最關心菜園村居民嘅生活，因為之前我去過菜園村拍嘢，嗰度好寧靜環境好好，所以好擔心如果起高鐵會影響佢哋生活，希望政府一定要顧及菜園村居民嘅感受。</p><p>周柏豪（84年生）「建鐵路非必需」</p><p>香港好多人冇飯食，呢個時候有一條唔太需要嘅鐵路要興建，自己諗吓啦。我唔係反，好多朋友唔知道建高鐵係乜，所以我將起高鐵嘅link放上blog畀朋友睇，自己都唔係好認識清楚，保持中立態度。</p><p>胡定欣（81年生）「金額真係唔細」</p><p>家香港人有好多方法返內地，動用幾百億起高鐵，需要程度係咪去到咁緊要呢？政府要三思，多啲聆聽唔同聲音，收集外界多啲意見，因為起鐵路嘅金額真係唔細。我亦都希望80後要冷靜啲去解決問題。</p><p>黃宗澤（80年生）「破壞生態環境」</p><p>如果起高鐵會破壞生態環境，我絕對反對。其實以經濟嚟講，起高鐵係好事，會造就好多就業機會，將來會方便市民往返中港兩地，但首要條件係保護環境，不過有時經濟同環境生態又好難做到兩全其美，希望盡量協調啦。</p><p>《撐高鐵派》<br>詹瑞文（65年生）「拉布拖垮件事」</p><p>我贊成起高鐵，但家政府呢個處理方法唔完美，尤其拉布戰就拖垮咗件事，作為港人，我對議會有啲灰心，唔想演變成台灣咁。80後嘅年輕人得20幾歲，佢哋覺得自己喺社會上好重要，用激情回應件事，其實唔同人有唔同聲音，都係想令人留意件事。</p><p>郭晉安（64年生）「香港係要前進」</p><p>對我嚟講係受惠，我哋每年都被抽稅，我個仔第日長大，對佢都方便，可能對某啲村民會受害，要整歪啲嘢或者搬走，但每一樣嘢都有人反對有人贊成。香港呢個巨輪係要前進，希望80後唔好太激進，唔好互相傷害，咁係好愚蠢嘅行為。</p></body></html>