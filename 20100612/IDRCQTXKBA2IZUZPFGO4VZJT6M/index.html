<html><header><meta charset="utf-8"><title>Android首推eBook　爽睇免費書</title></header><body><h1>Android首推eBook　爽睇免費書</h1><p>早幾日蘋果工作先生一開金口，Fans們立刻企定定等iPhone4面世，佢更將上代3GS降價兩成，搞到先達班水貨佬成晚瞓唔着！對頭人Android亦唔執輸，採用最新v2.1版SamsungGalaxyS，除內置電子書功能，仲配置4"特大靚芒，即時單撈即時睇，唔似iBook僅限美國戶口，贏番Round！<br><br>記者：陳國輝　<br>攝影：林栢鈞</p><p>同系機4"芒最大</p><p>無論你用緊iPhone、Android抑或WM系統，除咗對處理器速度有要求，更重要係輕觸式屏幕，手感究竟順唔順暢、聽唔聽使？GalaxyS使用市面最快嗰隻1GHz處理器，配備超闊4"SuperAMOLED芒，以主畫面嗰幅歐洲夜景為例，唔單止色彩層次感豐富，而且亮度高唔驚反光，絕對係芸芸Android手機中最靚芒嗰部！4"芒仲可以做乜？睇相、上網等已屬例行公事，GalaxyS更內置TOUCHWiZ介面，可自行設定最多7個唔同主題桌面，例如Facebook、每日簡報，甚至綜合日曆等，闊屏幕啱晒玩！</p><p>BodySnap!</p><p>電子書搶iPhone灘</p><p>另一重點係新增電子書功能—AldikoeBook，呢個App由Samsung自行開發。<br>進入主介面時，你會先見到一個貌似iBookStore的木紋書櫃，再㩒入Menu，就可以立即下載唔同類別嘅書籍。更體貼嘅係，佢提供Bookmark、放大縮細，以及搜尋選項，只要你輸入關鍵字，佢就會立即顯示搜尋結果，除咗無iPad咁華麗嘅揭頁視覺效果之外，基本用法都幾豐富。至於書價、書種方面，官方未有詳細交代，就筆者所見，暫時大部份以英文書為主，而且全部免費，但最大賣點始終係不受地區限制，本港亦用到。</p><p>Profile</p><p>處理器：1GHzCPU<br>系統：Androidv2.1<br>制式：WCDMA/GSM四頻<br>體積：122.4×64.2×9.9mm<br>重量：119g<br>屏幕：4"SuperAMOLED芒<br>通話時間：780分鐘（2G）<br>420分鐘（3G）<br>主要功能：Aldiko電子書、500萬像素、720p拍片、AllShare裝置連接技術、每日簡報、Wi-Fi、全球定位系統<br>查詢：Samsung（36984698）</p></body></html>