<html><header><meta charset="utf-8"><title>世盃特輯MINI唔怕老　靠雙特發威</title></header><body><h1>世盃特輯<br>MINI唔怕老　靠雙特發威</h1><p>世盃前瞻，英格蘭大軍被評為今屆世盃最老嘅一隊，平均年齡為28.7歲，領隊卡比路深信中場林柏特及謝拉特會大放光芒。同樣年紀唔輕嘅英國車壇經典代表ClassicMini，多年嚟一樣有雙「特」成功留住車迷芳心，獨特可愛造型永不覺Out、特別迷你嘅身形攝位搶攻更勝林寶拉利，加埋呢部係停產前最後50部出廠嘅特別版，罕有程度令佢特別加特別。<br><br>記者：許維雅<br>攝影：陳盛臣<br>Model：Cupid@HeatzModel<br>場地提供：尖沙嘴海港城</p><p>最後50谷出90匹</p><p>嚟到世盃特輯第二波，係時候到數一數二多球迷嘅英格蘭出場，代表車款梗係Fans一樣多嘅英國經典Rally車仔ClassicMini。呢部車仔雖然喺2000年10月4日正式停產，但一樣無減Fans嘅迷戀，車主Eric：「Mini係唯一一架車款令你覺得佢永遠都唔Out，咩年代揸都一樣咁Trendy，每次出街都引嚟唔同年紀嘅人望，或者影相。」當然啦，因為佢絕非一般古董Mini，而係Rover集團旗下長橋工廠停產前嘅最後500部之一，當時JohnCooper更親自揀咗50部運去JohnCooperGarages特別改裝，重新Tune過電腦設定，令MultipointInjection引擎提升輸出至90匹，所以佢出牌嘅年份係停產後一年，即2001年。呢部車仲有JohnCooper簽名證書寫明佢係最後50部之中嘅第幾，車迷想搵番部據為己有都唔係易事。「一路想買部特別嘅Mini，咁啱有個飛機師放呢部車出嚟，我都覺得好好彩。」一向討人歡喜嘅Mini加上特別版嘅身份，魅力直頭拍得住今屆無緣上陣但有份做助教嘅萬人迷碧咸。</p><p>難以取代的路面感</p><p>無碧咸上陣對英格蘭爭標有無影響實在好難講，不過領隊卡比路就對有「雙特」之稱嘅中場林柏特及謝拉特投以信心一票，即使兩位都30而立，卻認為成熟會令佢哋技術發揮得更淋漓盡致。無錯，年紀大唔一定係障礙，即使車齡接近10年嘅Mini一樣癲得起。「其實揸Mini就好似揸高卡車玩小型賽車咁，好強嘅地面感係其他車畀唔到。加上呢部特別版嘅引擎Tune過，起步同加速都好爽，而且Mini一向夠輕、夠細，攝位方便搶頭夠快，鍊起上嚟一樣好狠。」呢個時候，令我諗起同樣個子不高，卻以強勁爆發力制敵嘅前鋒朗尼。除咗馬力特別大，呢部最後50仲有啡紅色Mini章、門檻旁嘅鐵牌、輪圈及胎氣口蓋掩等，都足以力證佢獨特嘅身份，正如港人對英格蘭嘅情意結一樣獨特。</p><p>ClassicMiniJohnCooperSWorks規格</p><p>引擎：1,275cc直四MPi<br>馬力：90hp<br>傳動：四前速手波<br>年份：01年出牌<br>行車里數：約4萬公里<br>二手車價：約$130,000<br>查詢：23641666（MiniPit）</p></body></html>