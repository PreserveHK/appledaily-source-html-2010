<html><header><meta charset="utf-8"><title>唔睇波　超錯！全城藝人撐世盃　起錨！</title></header><body><h1>唔睇波　超錯！<br>全城藝人撐世盃　起錨！</h1><p>四年一度的球壇盛事世界盃昨晚在南非隆重揭幕，基於今年由有線獲得獨家播映權，無綫及亞視兩家免費電視台無緣播放，所以全港多個商場均於昨晚直播世盃開幕禮，並各邀人氣暴乳o靚模及藝人搖旗吶喊響頭炮。宅男女神周秀娜以低胸短褲look加老牛歌聲坐鎮奧海城、百果園E神陳靜及黃婉曼力撐觀塘apm、李克勤及黃宗澤則守荃灣，眾星各據一方，但齊心起錨誓掀全城足球熱。</p><p>觀塘apm<br>百果園E神谷胸逼爆波衫</p><p>百果園E神DaDa（陳靜）、孫耀威（Eric）及關楚耀（Kelvin）等，昨晚於apm出席「全城瞓身睇世盃」，谷胸上陣的DaDa，穿上一件超細的巴西球衣示人，令其豐滿上圍逼爆球衣，她說：「件衫太細好緊，我唞氣都辛苦，講嘢都冇氣，我怕大動作會爆衫。」她透露日前往婦科醫生檢驗胸部，醫生指她乳腺比脂肪多，故減肥也不擔心縮胸。</p><p>黃婉曼賺錢難</p><p>Eric穿上印有阿根廷球員美斯的球衣到場，被人取笑是由於美斯的名字與其女友陳美斯的英文名Macy相似，他說：「唔關事呀，我鍾意佢好球技。」Kelvin希望阿根廷捧盃，並說：「馬勒當拿話贏咗裸跑，我想睇呀。」問到二人有否見過百果園E神？他們笑說：「我哋只識公司個Eason（陳奕迅）。」另外，前天氣女郎黃婉曼昨日在觀塘出席世界盃活動，最近人氣爆燈的她被問到收入是否增加不少？她笑說：「多勞多得，家真係知道錢係唔容易搵。」<br>採訪：胡比、楊潔雯　攝影：彭琮然</p><p>奧海城<br>周秀娜晒32D唱歌</p><p>周秀娜昨晚率領師妹新8模到奧海城出席世盃宣傳活動，現場有近3,000名觀眾，其間大會更安排英國花式足球運動員DanMagness於玻璃箱上連續拱球26小時創健力士世界紀錄，又向部份VIP觀眾派發鮑魚及鵝肝小點，氣氛熱鬧。</p><p>捧美斯好波</p><p>身為活動主角的周秀娜穿比堅尼及超短牛仔褲上陣，既騷32D咪咪又大展歌喉，問她會否擔心如胡杏兒般走音？她笑說：「我唔係專業唱歌，搵餐晏仔啫，我嘅聲線畀朋友婉轉讚係沉得嚟比較特別，即係老牛得嚟帶嬌嗲。」周秀娜強調自己有穿打底褲不怕露毛，又大講爛gag是老模不是o靚模。她又謂自己會跟朋友賭波，但不會去馬會，至於追捧哪隊？她說：「阿根廷，鍾意美斯，睇技術為先，靚仔係bonus，但C朗同卡卡都靚仔嘅。」<br>採訪：梁錦雯　攝影：仇志德</p><p>荃新天地<br>李克勤捱夜睇波呻辛苦</p><p>李克勤、陳肇麒（陳七）及郭建邦等昨晚到荃新天地出席世界盃活動，英格蘭超級球迷克勤表示活動後會立即返家睇波，他說：「呢排好攰，都唔使旨意有得瞓，因為要做節目，所以冇可能睇晒咁多場，父親節都唔得閒理，其實球迷仲辛苦過球員。」</p><p>教仔捧英格蘭</p><p>克勤又指兒子也識睇波，經常問朗尼在那裏，他笑說：「佢好細個我已灌輸佢要捧正確球隊，我係英格蘭fans，佢點都捧。」<br>政府昨日對南非發出黃色外遊警示，克勤表示知道此事，他說：「初初已經冇諗過去南非睇，因為家人反對，我身邊都冇朋友去，只聽聞陳百祥諗過去，但都唔擔心佢，因為佢人面廣。」克勤又指譚詠麟雖然有世界盃門票，但沒時間欣賞。<br>採訪、攝影：譚倩宜</p><p>九龍灣展貿<br>任達華啖荔枝賞波</p><p>任達華、蔣怡及袁彌明昨晚到九展出席有線「2010世界盃嘉年華隆重揭幕」，現場可招待500位觀眾，不過需一段時間才滿座。剛由內地返港的任達華由東莞帶了10箱荔枝到場，與大家一邊吃一邊睇波。</p><p>憂南非治安</p><p>問任達華為何不到南非睇波？他說：「之前同尚格雲頓（Jean-ClaudeVanDamme）喺南非拍戲有陰影，坐車時俾另一架車跟，好彩司機醒目撇甩。」<br>此外，無綫電視業務總經理鄭善強昨日在電視城出席「傑出員工嘉許計劃」，被問到世界盃在J2台播放的廣告收益與上屆在翡翠台播放有否差別，他表示形式與上屆不同，故不能比較。<br>採訪、攝影：胡比、何慧斯</p><p>大埔超級城<br>棒棒堂率千人撐世盃</p><p>台灣組合棒棒堂成員王子、毛弟及小傑等，昨晚在大埔超級城出席世界盃活動，吸引逾千fans捧場，場面勁墟冚。三子表示會睇世界盃開鑼，問他們過去有否陪女友看過波時，他們即緊張地說：「我們沒有女友。」毛弟表示有想過到南非睇波，問他們知否當地治安很差？他們說：「吓？不清楚，幸好最近不用到南非工作。」<br>採訪：李全</p><p>愉景新城<br>黃宗澤熱捧荷蘭隊</p><p>黃宗澤（Bosco）、馬國明和高鈞賢等昨晚在荃灣愉景新城出席世界盃活動，Bosco自言一向愛睇波，最喜歡荷蘭和南韓，但也不會因睇波而冷落女友，又笑言讀小學時試過偷舅父的電單車手套扮守龍門。<br>馬國明則表示會捧英格蘭，他說：「我以前都有踢波，仲試過唔小心整到兩隻手斷骨。」<br>採訪、攝影：譚倩宜</p></body></html>