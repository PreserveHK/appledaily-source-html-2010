<html><header><meta charset="utf-8"><title>不忿被爆已婚法拉斥諸葛梓岐放料造新聞</title></header><body><h1>不忿被爆已婚<br>法拉斥諸葛梓岐放料造新聞</h1><p>無綫花旦陳法拉和名模諸葛梓岐分別與Neway兩位太子爺蜜運，兩位準妯娌因爭寵明爭暗鬥似十足現代版《宮心計》。諸葛梓岐前晚繼續咬住法拉唔放，言談間踢爆她與大少薛世恒在美結婚的傳聞屬實，又曲線踩法拉唔認薛老太冇家教，句句頂到行背脊骨落；一向唔出聲的法拉昨忍無可忍，斥諸葛靠吹水上位：「我做呢行咁多年係靠努力企得穩，佢靠乜嘢我就唔知啦！」</p><p>陳法拉和諸葛梓岐為爭入Neway家族門檻屢傳不和，近日有傳27歲的法拉和32歲的Neway大少薛世恒拍拖4年私訂婚約，月前於美國拉埋天窗，連薛家兩老都是事後才知情。有指法拉人前人後稱呼薛世恒為老公，但被記者公開問及此事時，她則以私事和保護身邊人為由不回應。善於行奶奶政策、一直被批應先與Neway細少薛嘉麟結婚的26歲諸葛梓岐（Marie），盛傳對法拉已婚一事大感冇癮，前晚她不禁由內形於外，在公開場合中踢爆法拉已婚消息屬實。</p><p>諸葛暗寸法拉冇家教</p><p>諸葛公主在又一城出席活動時，扮貂嬋低胸玩斗空竹失手，雖然尷尬，但當提到法拉和薛世恒結婚時她即爆料說：「呢樣嘢問番佢（陳法拉）自己好啲囉，無論點樣都好，都祝佢哋幸福快樂，同埋尊重老人家、孝順父母囉，其實都係開心事。」言下之意即指兩人已婚，她聞言「哈哈哈哈」以笑代答。法拉和世恒結婚，她有否送賀禮？Marie說：「冇，不過佢嘅嘢問佢哋啦。」會否和他們吃飯慶祝？她又說：「見到都OK，我哋見到都會講嘢。」<br>Marie一席話令法拉已婚的答案呼之欲出。其實上月二人同場出席活動，當時法拉被問到新年會否拜會薛老太時，法拉卻不認未來奶奶，前晚Marie又搵位寸法拉，先自爆新年期間要離港參與親友在外地的婚禮，返港後才去薛家拜年，她說：「一定會啦，返到香港再去，拜年呢啲一定會，家教嚟o架！」暗踩法拉冇家教。<br>法拉昨接受記者電話訪問時，直認對之前指其男友在家族失勢的報道感不滿，對於Marie加多腳爆其婚訊，法拉說：「唔回應啦，嗰篇嘢寫得我個朋友（薛）好衰，但係越回應就好似越搞新聞咁。」有指她不回應會令人認為默認，法拉則說：「回應太多越講越唔好，佢（諸葛）鍾意點講，我冇辦法控制佢把口，佢繼續講囉！我嘅私人嘢唔想講，始終公還公私還私，寫埋你啲朋友、屋企人好唔公平，我唔需要用私人生活宣傳自己，只係希望俾人睇到喺演技、工作有進步。」若結婚會否公佈？法拉稱：「幸福好緊要，係女人終身大事，要慎重planning，如果有一日結婚，我要風風光光，做得好好睇睇。」</p><p>法拉：同佢無怨無仇</p><p>法拉講婚事甜蜜蜜，可是她得悉Marie曲線踩她冇家教後，不禁正色說：「同佢無怨無仇，點解咁嘅？我做呢行咁多年係靠努力企得穩，佢靠乜嘢我就唔知啦！我係一個尊重長輩、好傳統嘅人，父母家教好嚴，我一定會同長輩拜年，抽唔到時間都會電話問候，但我唔需要講呢啲嘢去宣傳。」Marie直認會去薛家拜年，法拉只說：「佢係佢，我係我。人在江湖身不由己，好多嘢唔係我控制之內。對於佢嘅任何嘢我唔會反擊，我唔會放料造新聞！」是否嬲Marie？法拉說：「我只可以講我有感受o架。同埋，我唔鍾意俾人屈！」<br>採訪：丁寧、顏英儀<br>攝影：仇志德</p><p>陳法拉vs諸葛梓岐</p><p>陳法拉		<br>年齡：27歲<br>三圍：34、24、34<br>身高：5呎7吋半<br>學歷：美國商學院學位<br>入行：05年國際華裔小姐亞軍<br><br>諸葛梓岐<br>年齡：26歲<br>三圍：33、25、34<br>身高：5呎7吋<br>學歷：室內設計文憑<br>入行：好立克廣告
</p><p>兩女過招：未來薛家新抱攻心計</p><p>陳法拉和諸葛梓岐分別同Neway薛家太子爺薛世恒及二少薛嘉麟拍拖蜜運，盛傳兩人因爭寵以及爭先嫁入豪門而鬧不和。去年當諸葛梓岐與薛嘉麟戀情曝光後，有指陳法拉不滿事件令她與薛世恒的戀情浮面，暗示有人故意向傳媒放料，更表明不願評論諸葛梓岐。去年薛世恒、薛嘉麟的祖母離世，陳法拉和諸葛梓岐均有在靈堂上出現，有指兩人互相抗衡鬥爭寵。對於不和傳聞，她們例牌否認，但上月同場出席宣傳活動時，諸葛梓岐有意無意間踢爆法拉遲到半個鐘（圖）。</p><p>話你知：疑似孔明後人染公主病</p><p>咬着陳法拉不放的諸葛梓岐，出道短短三年間負面新聞一籮籮，最多人談論的肯定是她疑似患有「公主病」。<br><br>《稱孔明之後》<br>出道時自稱是諸葛亮第63代後人，惹來專家質疑。<br><br>《疑虛報學歷》<br>自稱是BCIT（卑斯省工業學院）修讀室內設計，有人翻查該校的學生資料庫，指諸葛從沒讀過任何室內設計課程。<br><br>《爆港女言論》<br>擔任有線節目《玩轉姻玄路》嘉賓，被問到感情觀時說：「男朋友可以冇，但工人一定要有。」<br><br>《巴士翻車論》<br>指坐公共交通工具很危險，尤其搭巴士很易翻車：「巴士兩層咁高，轉彎好易反轉。」<br><br>《抗拒住屋邨》<br>曾在外國居住的諸葛梓岐，居所一定要樓底高，因有外國feel：「家工人房都有成百幾二百呎啦，唔通叫我住屋邨咩！」<br><br>資料來源：《蘋果》資料室</p><p>薛家王朝：印刷世家踩入娛樂界</p><p>兩位Neway揸弗人薛世恒及薛嘉麟（圖），父親薛濟傑是中大印刷主席兼創辦人，主要業務為印刷標籤、膠片及廣告物料等，而他私人持有的公司有「金式店」、「御前壽司」、「御家」及「新時代卡拉OK」等等，涉足生意甚廣，據知家族最少擁有7億資產。現年32歲的長子薛世恒，畢業於澳洲新南威爾斯大學電腦系，至於31歲的二子薛嘉麟03年獲中文大學頒授市場拓展碩士，兩兄弟攜手打理Neway卡拉OK和星娛樂業務。</p></body></html>