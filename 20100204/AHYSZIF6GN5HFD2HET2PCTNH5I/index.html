<html><header><meta charset="utf-8"><title>古仔、鍾嘉欣向葉問偷橋齊齊一打十</title></header><body><h1>古仔、鍾嘉欣向葉問偷橋<br>齊齊一打十</h1><p>甄子丹的《葉問》效應未褪，成為今年賀歲片爭相仿效的元素，黃百鳴投資的《花田囍事2010》和曾志偉監製的《72家租客》不約而同在片中加入甄子丹扮葉問以一敵十的經典場面。《花》片是古天樂耍詠春搞笑敵十，《72家租客》則由鍾嘉欣耍花拳繡腿抗敵。對於兩片內容鬧雙胞，黃百鳴表示對稱冠票房信心十足，志偉則揶揄他江郎才盡。</p><p>今年農曆新年賀歲檔喜劇掛帥，黃百鳴今年再加料炮製賀歲片《花田囍事2010》和曾志偉監製的《72家租客》都是下周四搶先上畫，同日還有《蘇乞兒》和《錦衣衛》兩片加入戰團。黃百鳴日前在內地宣傳時篤爆曾志偉抄橋，兩片都加入搞笑版《葉問》以一敵十的場面，引發黃百鳴和曾志偉昨日隔空牙骱戰。</p><p>「是向我們偷師嘛」</p><p>黃百鳴近日帶着演員為《花田囍事》在內地巡迴造勢，他於剛過去的周日到北京宣傳時，篤爆鍾嘉欣在《72家租客》以一敵十的場面是向《花田囍事》偷橋，黃百鳴說：「我們設計了古天樂模仿甄子丹打搞笑版詠春，並且一打十，後來聽說他們電影裏也有一打十的橋段，完全是向我們偷師嘛。」<br>由於《72家租客》是邵氏出品，當中的演員不少是無綫親生仔女，所以無綫勢必全力配合宣傳，有指無綫打壓勁敵《花田囍事》，封殺該片演員亮相節目受訪問，黃百鳴說：「我覺得不是一個電視台就能封殺這個事情，我是不相信的，觀眾還是要看好戲的。」<br>就兩片橋段撞到正一事，記者昨日致電身在內地的黃百鳴，他說：「兩套戲鬧雙胞冇所謂，證明呢一幕好吸引啫，兩套戲都係良性競爭。」黃百鳴指已向志偉下戰書，誰輸便要請食飯，黃百鳴說：「我同佢講點解我贏，論高度我都高過志偉啦。我都睇好《72家租客》，佢哋票房會排第二，第一咪我哋囉。」<br>志偉也爭住認叻，他昨日還招積致電黃百鳴說：「我覺得你部戲（指《葉問》）好咪抄你，向你致敬，自己抄自己咪江郎才盡。」志偉其後又用普通話覆述：「我抄你。」用諧音粗口笑謔黃百鳴。志偉大方直認抄橋：「作為一套喜劇，要有呢啲經典場面做元素，我仲抄《見鬼》㖭！」</p><p>古仔：呢個係誇張版</p><p>此外，古仔表示拍攝一打十場面難度甚高，他說：「最難唔係打功夫，而係要模仿甄子丹嘅節奏、步伐同神態去打，好彩呢個係誇張版，所以無論動作同表情上都可以接受誇大幾倍。」<br>採訪：何永寧、比華利</p></body></html>