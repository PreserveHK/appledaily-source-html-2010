<html><header><meta charset="utf-8"><title>求驗客手記：杜麗、龐偉一夜槍神搞大咗 - 求驗客</title></header><body><h1>求驗客手記：杜麗、龐偉一夜槍神搞大咗 - 求驗客</h1><p>中國運動員喺世界體壇地位越嚟越重要，08年京奧更憑主場之利，成為最多金牌國家；唔知係咪為咗畀優良嘅運動員DNA延續落去，唔少中國精英運動員都結為夫婦，「女槍神」杜麗唔只嫁畀同屬中國射擊隊成員龐偉，更加傳出有喜，預產期傳聞係今年8月。<br>龐偉同杜麗上年11月29日先喺保定結婚，計一計杜麗嘅預產期，如果佢哋婚前冇「曳曳」，即係結婚冇耐，京奧10米氣手槍金牌得主龐偉就「一擊即中」，睇嚟佢嘅造人技巧同射擊技術一樣咁準繩。<br>其實杜麗婚後都未歸隊，噚日就向眾多好友發短訊：「由於身體特殊原因，前段時間一直未使用手機，沒有和大家及時溝通感情，很是抱歉！在接下來的半年時間內還需要盡量避免手機輻射，請見諒！順便提前祝福各位春節快樂。」</p><p>姚明「復出」罰球超準</p><p>作為兩口子證婚人，身兼中國射擊隊總教練嘅王義夫，就好似就嚟做爺爺咁開心；王教練結婚當日已表示：「你哋嘅小孩未來也要成為射擊運動員！最好生兩個，一個代表河北，一個代表山東，最後代表國家隊為國爭光。」如果累積兩面奧運金牌嘅杜麗聽從王教練吩咐，肚皮就有排唔得閒喇。<br>中國頂級運動員虎年添丁嘅，又點止龐偉同杜麗夫婦。NBA火箭中鋒姚明，佢老婆葉莉預產期係今年6月；或者因為初為人父嘅動力，姚明亦漸擺脫傷患陰影，周一到火箭主場豐田中心練習射罰球，100球中92球！<br>以往農曆新年期間，NBA唔係打緊明星賽，就係常規賽如火如荼，姚明唔使旨意返家鄉過年；不過今年佢因為養傷，所以本月10日就可以攞假返上海過年，之後先歸隊。不過火箭訓練員已經警告姚明，過年都唔可以大吃大喝，唔係變咗「肥明」返侯斯頓，就有排先操番「弗」！</p></body></html>