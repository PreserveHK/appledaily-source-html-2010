<html><header><meta charset="utf-8"><title>隔牆有耳：網誌吐心聲　陳巧文預告自閉 - 李八方</title></header><body><h1>隔牆有耳：網誌吐心聲　陳巧文預告自閉 - 李八方</h1><p>成名太累？前年一舉雪山獅子旗而成名嘅港大女生陳巧文，瞬即成為社運新女神，過去年幾十分活躍於社運界，幾乎次次遊行集會、示威抗爭都現身，近日卻好似少咗曝光，公投拉票都唔多見佢露面。日前佢喺自己個blog自述近況兼吐露心聲，表示「我公眾人物的身份已令我自己及我身邊的人感到筋疲力盡」，顯得意興闌珊。</p><p>怕被偷拍在家也戴墨鏡</p><p>近日有雜誌又偷影陳巧文，其實佢只係打網球，冇乜特別，可能怕再成為狗仔隊目標，佢前日在blog形容自己「兩年內提心吊膽地生活，已令我近乎崩潰。」甚至連累家人「在公眾地方吃飯也不敢，我在自己的家也不時會在晚上也戴着太陽眼鏡！」<br>驚到喺屋企都要戴黑超，難怪佢話「我們已無法再承受這些說不出的壓力，也不能再如此paranoid地生活下去……。」當日忽然拉起雪山獅子旗，隨即成為傳媒焦點，外界又揣測陳巧文有意從政，佢自己終於表白，「其實兩年前我只是在自己facebook柴娃娃地發起一個我本以為是平常不過的示威，從未預期會因此被追訪，因而過着終日逃避狗仔隊的生活。」</p><p>「心很亂很多事情未想通」</p><p>柴娃娃開始的示威，結果可能在法庭見，陳巧文被指在元旦遊行時涉嫌襲警，佢話「決定靜下來一會兒」，也許會俾人鬧佢無堅持、經不起考驗，但希望大家諒解，又強調一直無做過甚麼對不起任何人的事，「可說問心無愧。」<br>對於再有雜誌偷拍佢，佢希望大家唔好買任何八卦雜誌，做朋友嘅想了解事情，上網或是去便利店睇就算，唔好花錢買。八方噚日曾致電陳巧文，不過佢冇聽電話，佢網上留言稱「我的心很亂，許多事情也未想通，亦根本找不到能量去找任何人，所以其實我一直差不多每天都躲在家中，電話也幾乎全沒接，希望大家原諒。再會！」<br>陳巧文「戰友」、FM101成員梁穎禮話相信陳巧文並非退出社運，近日亦有聯絡，唔發覺陳巧文情緒有異樣，「唔會有乜嘢情緒大起伏，冇嘢喎。」<br><br>mailto:pf_lee@appledaily.com</p></body></html>