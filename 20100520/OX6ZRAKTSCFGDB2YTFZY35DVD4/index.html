<html><header><meta charset="utf-8"><title>EX1勁玩Moody　F1.8大圈幫</title></header><body><h1>EX1勁玩Moody　F1.8大圈幫</h1><p>最近買相機，已經少咗人談論CCD有幾大，反而多咗人會問換唔換得鏡！作為簡單卡片仔DC，SamsungEX1想挑機王之位，自然有把炮在手；雖然唔換得鏡頭，不過支炮仔唔講得笑，最大光圈值F1.8，影人影景同樣一流，仲好夠Moody。<br><br>記者：許福合<br>攝影：伍慶泉<br>Model：Kayla@PureModels</p><p>1/1.7"CCD</p><p>純機迷角度睇EX1規格，真係令人流口水！德國Schneider-KREUZNACH靚鏡、24-72mm焦距，超廣角鏡時強玩F1.8超大光圈，就算3倍Zoom盡72mm時，光圈都只係收到F2.4，影風景構圖特別好用，而大光圈在拍攝淺景深效果時更係容易。其次係CCD感光元件，我想講嘅唔係佢有幾高像素，反而係Size達1/1.7"，相較市面一般輕巧型DC真係大好多，直接影響係成像畫質更細膩，同時雜訊控制亦較佳；實試ISO3200，雜訊控制唔錯，可媲美單反水準，轉去ISO800，簡直可當一般卡片機ISO100用！</p><p>AMOLED屏幕</p><p>以EX1呢種身形，竟有扭擰芒，令人意外！方便拍攝刁鑽角度，玩自拍更啱；EX1個3"靚芒，亦是愛不釋手！佢使用高階手機常用嘅AMOLED屏幕，優點係對比度高、反應時間快，不過相對成本較高，所以DC上較少見；一般環境下使用分別不大，但如果構圖畫面有強烈光暗對比，咁就高下立見，再加埋DRIMeIII處理器能同時處理光位同暗位，戶外使用就更不受環境所限制啦！EX1仲有其他專業級玩法，如全手動操作、快速操控滾輪、支援RAW格式等，不過較為奇怪係拍片只有VGA質素，以近期相機追求HD趨勢，EX1拍片方面似乎較落伍。</p><p>濾鏡試拍</p><p>Profile</p><p>感光元件：1,000萬像素1/1.7"CCD<br>鏡頭：24-72mm<br>屏幕：3"AMOLED<br>感光度：ISO80-3200<br>記憶卡：SD<br>體積：114.4×64.6×30mm<br>重量：356g（不包括電池及記憶卡）</p><p>DC仔大圈幫<br>CanonS90/F2.0</p><p>F2.0加ISO3200，玩家叫佢夜拍王！但鏡頭只得28mm，影景差些氣勢，但都叫夠玩。</p><p>PanasonicLX3/F2.0</p><p>P記人氣之機，憑24mm廣角及F2.0，加上型格機身及靚芒，得到唔少攝影玩家歡心。</p><p>RicohGDRIII/F1.9</p><p>EX1未出前，數佢最大光圈！一樣玩28mm廣角，加埋Classic賣相，亦相當吸引。</p><p>同場加映<br>ST5500W-Fi分享</p><p>機仔細細，玩Touch芒，更就內置較少見嘅Wi-Fi上網功能，可即時將高清相片上傳至社交網絡同朋友分享。</p><p>（a）Samsung（36984698）<br>（b）Canon（31912333）<br>（c）Panasonic（28330955）<br>（d）麗確（22925111）</p></body></html>