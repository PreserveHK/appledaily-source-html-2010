<html><header><meta charset="utf-8"><title>求驗客手記：「阿嫂」突爆冇上過床泰利食死貓？ - 求驗客</title></header><body><h1>求驗客手記：「阿嫂」突爆冇上過床<br>泰利食死貓？ - 求驗客</h1><p>中國歷代美女，往往都成為「亡國」罪人，好似西施就搞到吳王夫差驕縱享樂，最後俾越王勾踐滅國；陳圓圓就搞到吳三桂引清兵入關。布歷治前女友佩龍塞爾，係唔係美女就見仁見智，但佢近日又再搞風搞雨，聲稱同泰利從來冇發生過性關係，英格蘭力爭第2次世界盃冠軍，又起暗湧。</p><p>一周兩晚入屋傾偈</p><p>其實泰利「勾義嫂」事件喺今年1月發生，當時英國小報就爆泰利「偷嗒」前隊友布歷治女友佩龍塞爾，仲搞大女方個肚，事後又畀錢佢去落仔。當時震撼成個英國球壇，泰利更因呢單醜聞而被褫奪英格蘭國家隊隊長職務。家跟隨英格蘭大軍去咗奧地利集訓，布歷治又冇入選大軍名單，單嘢其實已經淡化晒。<br>不過佩龍塞爾可能做新聞女王做上癮，周二就同英國報章自爆，從未同泰利發生過性關係，只係一星期有兩晚，泰利會去佢屋企傾偈。如果佩龍塞爾冇講大話，咁呢單嘢就更加撲朔迷離；孤男寡女獨處一室，但係女方冇損失，我求大俠夠膽講，可能性只有兩個，一係女方醜得滯，搞到男方冇晒興趣，單睇佩龍塞爾嘅相片，佢又未至於醜成咁。<br>另一個可能性，係泰利「唔得」。男人咁講面子，如果呢家嘢唔掂，就真係好冇面。加上泰利喺醜聞發生後，一直都冇否認，「勾義嫂」咁大隻死貓都食得落，唔通真係有更大嘅醜事唔想俾人知？無論如何，都希望喺奧地利嘅英軍，睇唔到英國報紙，唔好又俾呢單嘢影響軍心。</p><p>巴利未掂卡帥防中搵京治</p><p>講開英格蘭，中場巴利有傷未必及時康復，領隊卡比路就想冒險，推熱刺嘅京治打防中；無錯29歲嘅京治初出道都打過呢個位，不過近年都係專心打中堅，既然英軍陣中都有謝拉特、卡域克、柏加可以打防中，我求大俠就唔多睇好卡比路呢個選擇嘞！</p></body></html>