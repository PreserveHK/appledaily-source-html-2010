<html><header><meta charset="utf-8"><title>「我阿哥好憎佢」家強警告林楚麒咪扮未亡人</title></header><body><h1>「我阿哥好憎佢」<br>家強警告林楚麒咪扮未亡人</h1><p>下月是Beyond主音黃家駒逝世17周年死忌，當年以未亡人姿態出席喪禮的林楚麒，卻巧合地於近日復出參演音樂劇，又屢將家駒掛口邊。家駒胞弟黃家強昨扯火怒轟林楚麒扮未亡人博宣傳，更直斥：「阿哥好憎佢，我都好憎佢。」</p><p>黃家駒93年意外身亡，與他拍過拖的林楚麒當時以未亡人姿態出席喪禮，但不久又銷聲匿迹，至近日年逾40的她宣佈復出，於本月尾聯同莫鎮賢演出音樂劇。連日來林楚麒狂接訪問，自稱早年曾與家駒訂婚，又謂為他梳起唔嫁，不過家駒胞弟黃家強昨於新城電台宣傳下月的慈善演唱會，提到林楚麒復出時，他即收起笑容說：「叫佢唔好亂講嘢啦，小心啲！」</p><p>「佢好對唔住我阿哥」</p><p>問家強會否採取法律行動，他激動地說：「我又繼續講嘢，咁佢就死。」是否與林楚麒冇偈傾？他即說：「叫佢唔好講大話啦。」所指是林楚麒自稱為家駒梳起唔嫁？家強說：「拍拖係有，但分咗手十世啦，人哋都唔喺度，扮未亡人做乜，佢知自己乜事o架。分咗手後，佢（家駒）之後都有兩個女朋友，唔該佢啦，please！」<br>林楚麒是否不應借家駒做宣傳？家強炮轟說：「梗係唔好啦，做乜嘢扮未亡人，仲要扮阿哥係佢last一個，邊係啫！我只想澄清唔好誤導歌迷，同埋佢係好對阿哥唔住先分手。」林楚麒有第三者？家強說：「總之好對我阿哥唔住，原因唔想講，因為我阿哥好憎佢，所以我都好憎佢，夠啦！家我阿哥唔喺度講唔到，所以我代阿哥講，唔好話同阿哥訂咗婚，如果係攞隻訂婚戒指出嚟，佢只係阿哥其中一個。」<br>林楚麒日前接受本報訪問時繼續揚言不婚：「咁多年嚟慣咗一個人生活，亦都好享受，我希望呢個小小空間可以保持。爹哋成日想我嫁，但唔使諗，我唔嫁。」問她曾否拜祭家駒時，她卻尷尬說：「私人嘢唔想答。」<br>採訪：溫敏芝、馬建華<br>攝影：陳俊強</p></body></html>