<html><header><meta charset="utf-8"><title>富豪C30　換臉保童顏</title></header><body><h1>富豪C30　換臉保童顏</h1><p>整容風氣普及，鼻幾高、面幾尖、唇幾厚由自己話晒事，中女想擁有一臉童顏真係話都無咁易。一向走年輕路線的VOLVOC30，為力保青春，亦加入整容行列，2010年以全新臉孔示人，Facelift版塊面仔尖咗、眼仔大咗、嘴仔靚咗，仲整多咗兩個酒渦喺面頰，搞到成日好似笑咪咪咁，令童顏多添幾分生氣，越老越「年輕」。<br><br>記者：許維雅<br>攝影：譚盈傑<br>Model：Sukmi</p><p>哈哈笑鬼面罩添生氣</p><p>瑞典老牌VOLVO被中國吉利收購已成事實，有咩改變暫時未知，但肯定車系繼續年輕化一洗老成形象。近年VOLVO最成功脫胎換骨必定係揭背車仔C30，於07年重新包裝後已年輕不少，以長闊高只有4,252×1,782×1,447mm的細小車身主攻年輕人市場。要緊貼不停求變的年輕人步伐，最新到港的C302.0決定再換臉。<br>今次Facelift版以車頭改動為主，棄走過往感覺單調的長方形設計組合，換上全新5點式哈哈笑鬼面罩，蜂巢圖案配大圓形車章，感覺煥然一新，配合下面呈梯形擾流器，呢個大嘴巴組合令整塊面形更尖，加上頭燈改用前尖後圓設計，一對眼仔微微上揚，令車頭充滿動感氣勢。最後兩角落的霧燈係畫龍點睛所在，新霧燈框的形態如面頰上的酒渦，為C30的面貌帶來更多的生氣。</p><p>$1.15/km油耗　慳荷包</p><p>一向幾鍾意C30車尾品字形的圓渾線條、全玻璃尾門，如此鮮明易記設計當然唔會輕易剔除，所以Facelift版亦只係改動了尾泵把作配襯，由以往的黑膠泵把換上金屬泵把，由上而下連住落一幅過的車尾，視覺上帶來更貼地效果。梯形的凹凸設計不但強化車尾立體感，更可呼應車頭的擾流器設計作平衡。<br>其實要討一眾年輕人歡心，除了外表，耗油量可以話係第二關鍵，舊年換上全新的Powershift雙離合器六速波箱，除了可以加快換檔速度，令力量輸出更平均，亦成功減低油耗至8.1L/100km，以油價約$14.3計算，每公里只需約$1.15，完全照顧到年輕人的荷包。加上出晒名安全的VOLVO有WHIPS及SIPS等撞擊防護系統保護，又有DSTC加強入彎穩定性，即使心高氣傲的年輕人手車麻麻，總叫做多份保障教爸媽安心先啦。</p><p>VOLVOC302.0規格</p><p>引擎：1,999cc直四<br>馬力：145hp/6,000rpm<br>扭力：185Nm/4,500rpm<br>傳動：6前速雙離合器自動波<br>售價：$269,000<br>查詢：富豪汽車（29273388）</p></body></html>