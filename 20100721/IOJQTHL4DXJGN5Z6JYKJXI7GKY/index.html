<html><header><meta charset="utf-8"><title>周秀娜電子書初露　$30iPad任睇</title></header><body><h1>周秀娜電子書初露　$30iPad任睇</h1><p>細細個鍾意租漫畫，每日$3小學生都花得起；但嚟到書展掃貨，至少也得一千幾百，想慳？有辦法！攞起手上部iPhone或iPad，直接單撈電子版！以全城宅男期待、娜姐新作《LesVacandeesd'Amour精華版》為例，本地網絡商更首推$30月費任睇，唔想滴晒汗行書展?諗諗佢！<br><br>記者：陳國輝</p><p>4頻道月費抵過逐本買</p><p>想用iPhone玩電子書？但蘋果未出港版iBook，變咗要上iTunes慢慢搵，仲要整個Apps下載，完全無分類、又唔統一！3仔今次推出3Books平台，實情係結合咗24reader、世華文庫、Kobo等幾間電子書出版商之力，藏書量總共有幾多？佢哋無答！但大家最緊要注意24reader嘅任睇月費Plan；簡單講，佢分為4條頻道，各有收費，例如提供雜誌娛樂嘅「基本頻道」，每月$38；鍾意睇o靚模寫真、介紹新Game嘅「跨傳媒頻道」，月費就要$30。<br>就算唔講都知，周秀娜、A.Lin同DaDa本寫真肯定最多人搶，但如果你嫌一個月任睇太短暫，亦可一次買斷，$35就搞掂！據稱3Books月費任睇書籍大約有1,000本，藏書量唔算多，但勝在全部係本地嘢兼中文書，夠親切嘛！至於月費抵唔抵睇好見仁見智，例如iPhone或Kindle嘅電子書售價，普遍由0.99至9.99美元不等，而本港以Apps形式單撈嘅電子書，每本大概$15-$30就有交易，前者書種多，後者價錢平，各有優劣。</p><p>首部3D電子書登場</p><p>邊個話書一定係平面o架？除咗搞任睇月費吸客，3Books更同《in3D》雜誌合作，推出iPad上首本3D電子書！有無《阿凡達》嗰隻咁激？又無咁厲害，講技術，實情係玩懷舊，戴上一副紅藍鏡就睇到，但除咗立體感以外，偏色情況頗嚴重，睇得耐仲會有啲頭暈；不過，呢本電子書好在提供埋2D/3D切換功能，見暈㩒個掣馬上就變番正常效果，無論睇字，甚至更細小嘅Caption，肯定方便晒啦！</p><p>「半電影」風雲盞鬼</p><p>香港老中青都有《風雲》Fans，由初期漫畫推展至開拍電影，家再由電影轉型做電子書！基本上，《風雲II電影漫畫》似乎係一本書，但睇過iPad版本之後，或許你未必同意。佢最盞鬼，係每頁間有幾格漫畫可選擇播片，例如間中有海鷗飛過，或有時出現刀光劍影，仲有聲效！</p></body></html>