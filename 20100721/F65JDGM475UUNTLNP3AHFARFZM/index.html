<html><header><meta charset="utf-8"><title>天降鋁窗擦身而過　途人呼好彩</title></header><body><h1>天降鋁窗擦身而過　途人呼好彩</h1><p>【本報訊】「我行慢半步就去咗個邊（死），我驚到家對腳仲震緊！」30多歲的陳先生，昨午行經秀茂坪曉麗苑曉星閣對開時，一扇寬一呎、高三呎的鋁窗突然從天而降，在他身後擦身墮地，鋁窗殘骸及玻璃碎片濺到雙腳，事後他頻呼：「好彩，真係好好彩！」警方事後在曉星閣一單位拘捕一名涉案女子。<br>險被鋁窗擊中男子姓陳，任職司機，居住曉麗苑曉輝閣。據事主陳先生透露，昨下午3時20分，他到聯合醫院見工後急急腳步返家，「行到曉星閣對開時，突然聽到後腦『呼』一聲，跟住就係啲爆玻璃聲。」陳心有餘悸向記者講述事發經過時又說：「當時心入面都係諗轉工問題，冇留意周圍嘅嘢。」</p><p>當場嚇至雙腳發抖</p><p>陳補充，當他感到雙腳被東西濺到才回過神及回頭望，赫見身後有一扇已損毀的鋁窗，當場被嚇至雙腳發抖。陳說：「行慢半步實打中我個頭，你話驚唔驚呀，當時有個阿姐見到都嚇到大叫。」事後他向曉星閣保安投訴，但對方僅稱會有專人處理，陳見保安沒有即時報案，他遂自行報警。<br>警員封鎖現場進行調查，相信鋁窗是曉星閣一單位墮下，並在肇事單位拘捕一名涉案女子。被捕女子姓楊，38歲。據悉，事發時她在曉星閣家中打掃，當推開客廳一扇窗時，整扇鋁窗突然飛墮而下。</p></body></html>