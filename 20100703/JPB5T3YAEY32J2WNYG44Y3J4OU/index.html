<html><header><meta charset="utf-8"><title>日產自乘一格　SUV變七人車</title></header><body><h1>日產自乘一格　SUV變七人車</h1><p>唔同品牌可以Crossover，原來同廠車款「自乘」，一樣有出路。07年第一代Qashqai玩Hatchback×SUV，瞬即爆紅賣出50萬部。嚟到2010改頭換臉，全新「+2」版登場，移燈換凳之餘，居然仲可以塞多兩個位，連七人車嗰瓣都撈埋。<br><br>記者：徐影龍<br>攝影：陳陶鈞<br>Model：Pinky@PureModels</p><p>自家車款「乘」埋一堆，日產唔只得Qashqai一道板斧，上年就有架嚟自同集團嘅InfinitiEX，將Skyline概念擺落SUV，無錯係型到爆，但論實用同大眾化，點都唔及Crossover開山祖師Qashqai咁叻，將揭背車同SUV撈埋一堆，包含兩者靈活、穩妥優點，難怪第一代07年推出，已成日產喺歐洲最好賣嘅車款。<br>新版Qashqai由英國製造，雖屬Facelift款，不過變臉幅度頗大，頭燈、鬼面罩變得更神氣威武，遠睇外形渾圓飽滿，全車多個位置都屬起角設計，高大有氣勢，似足洪金寶咁睇得又打得。同場另一款「+2」跟普通五人版有更大分別，如換上17"胎軨、頂架、錶板，以及港人最愛嘅四驅系統等，未計多添嗰兩個位，單睇車價只係多萬三蚊，「+2」已經值回票價。</p><p>七人齊嘆天幕靚景</p><p>「+2」開宗明義，最大賣點係新加嘅尾排座椅，令到一架SUV車，可以坐得落七個人，擺明踩埋越嚟越多人買嘅小巧七人車市場。咪以為日產求其加兩個位喺尾排，為咗令全車人都坐得咁舒服，特別將過往「斜尾」設計，升高成接近直角，令後排乘客唔會下下頂頭槌咁難堪。而且座椅厚重有質感，坐落一樣咁軟熟舒服。最令我欣賞嘅，係日系SUV中少見嘅天幕式天窗，由前方延伸至中排之後，令到全車人都可享受「頭頂一片天」，坐滿七個人都無咁侷促。<br>百變座椅幾乎已成新車指定動作，兩個版本Qashqai嘅中後排，均可180[!83D5]摺低，變成一個完美平台，載貨靈活度大大提升，可算係一車兩用。</p><p>NissanQashqai+2規格</p><p>引擎：1,997ccMR20DE<br>馬力：139ps/5,200rpm<br>扭力：20.0kgm/4,800rpm<br>傳動：CVT無段變速連+/-波，四驅<br>售價：$255,800<br>查詢：合誠汽車（28035333）</p></body></html>