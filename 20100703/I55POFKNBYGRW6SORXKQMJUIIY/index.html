<html><header><meta charset="utf-8"><title>我快要變成八爪魚 - 陳也</title></header><body><h1>我快要變成八爪魚 - 陳也</h1><p>預測世界盃八強淘汰大戰，唔使靠巫婆，因為巫婆舉咒預言會奪標的喀麥隆一早執包袱，伊度奧變了「呢度冇」。另一支被英國投資精英以神奇魔法投資理論分析，推許為捧硬金盃的英格蘭，輸得更徹底，任人（+球證）魚肉。<br>球隊有無四強運，有樣睇。巴拉圭未嘗八強滋味，肯定會落力奮進。不過上仗對日本，後防出晒茅招，球證發晒雞盲，才僥倖晉級。巴拉圭跟另一個南美盟友烏拉圭一比，後者強攻勵治，腳法瀟灑。巴拉圭球員十個九個臃腫論盡，曾經萬人迷過的南美碧咸辛達告魯斯已經三字頭，全場行行企企多過跑，殺入禁區更加難。這樣符碌，應該早走早着。偏偏日本也是老兵上陣，矮人半截，經常被對方後防批踭，頭顱當凳仔用。<br>茅躉、老餅，都是四強天敵，當然，神經病的球證，才是終極狂派。巴拉圭和西班牙擅演戲，呃得到球證。阿根廷和德國，各有入球「欺詐」紀錄，扯平。美斯雖好，但無可否認，德軍後生可畏，大有98年施丹帶領雜牌軍打出移民下一代的法國風采的影子。德國今晚砌贏探戈國的話，幾乎肯定，可以笑到最後。兩歲的德國八爪魚保羅「考慮」了一小時，從兩個國旗箱中，挑選了德國。八爪魚還是烏鴉嘴比利靈？跌眼鏡是今屆特色，我幻想中的決賽夜，是橙衣對藍天白雲……</p></body></html>