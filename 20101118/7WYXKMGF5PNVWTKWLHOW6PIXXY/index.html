<html><header><meta charset="utf-8"><title>「佢係半個老竇」杜琪峯灑淚悼王天林</title></header><body><h1>「佢係半個老竇」<br>杜琪峯灑淚悼王天林</h1><p>名導王天林縱橫演藝界數十年，他前晚因心臟機能衰竭病逝，享年83歲。天林叔的死訊傳出後，他的愛徒、導演杜琪峯傷心不已，帶淚感謝恩師，杜琪峯又指天林叔笑言要做和事佬，不欲他跟汪明荃再爭拗不停。</p><p>對影視圈貢獻良多的名導王天林前晚病逝，身為王天林愛徒的杜琪峯，昨日接受無綫娛樂新聞台訪問，坦言天林叔改變了他的人生：「天林叔係半個老竇，佢係我師父不特止，亦都係我人生嘅轉捩，因為唔係佢，我都做唔到導演。以我當時一個中三學生，去到做無綫嘅副導演，基本上係好渺茫，因為天林叔嘅堅持，公司先會畀機會我。」</p><p>勸少同阿姐嗌交</p><p>杜琪峯提到不少與天林叔相處的有趣往事，最記得對方經常對他說：「Johnny，你唔好同汪明荃嗌交啦！」另外，有次拍攝電影《鎗火》，天林叔跟杜琪峯說：「都唔知杜琪峯拍乜！拍親啲戲都唔知係乜嚟嘅！」<br>提到05年杜琪峯率領《黑社會》演員赴康城影展，他感觸落淚說：「當時我哋着晒tuxedo喺康城大街行緊，要七個人扶住一個老人家、大肥佬，啲外國人見到以為佢係教父，阿叔聽到咁講佢好開心，咁多人陪住佢，作為一個電影人…」杜琪峯說到此時忍不住飲泣，並邊抹眼淚說：「…能夠踏足康城係好開心，我能夠帶阿叔去咁嘅地方，自己都好（安慰）……」</p><p>阿姐讚點石成金</p><p>天林叔在70年代也曾監製多部經典劇集，捧紅不少小生花旦，包括《京華春夢》的阿姐、《啼笑因緣》的李司棋、《狂潮》的周潤發、《射鵰英雄傳》的黃日華和已故女星翁美玲等，曾與杜琪峯有爭拗的阿姐前晚說：「當年天林叔係電影界名導演，捧紅過唔少電影明星，佢唔只對電影有好大貢獻，過到嚟拍電視劇都一樣，佢好識運用感情發揮，好識將啲歌擺落劇裏面，例如司棋嘅《啼笑因緣》同《京華春夢》咁。天林叔對我嘅影響好大，佢走咗，我當然覺得好可惜。我覺得天林叔除咗電影同電視之外仲有一個好大貢獻，就係有個咁叻嘅仔（王晶），後繼有人。」<br>另一方面，王晶表示未決定如何籌辦亡父身後事，他昨日在電話訪問中說：「暫時點搞都未有決定，要同屋企人商量先，有乜進展會同傳媒透露。」<br>採訪：丁寧</p></body></html>