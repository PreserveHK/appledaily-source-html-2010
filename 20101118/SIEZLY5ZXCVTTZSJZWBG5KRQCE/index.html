<html><header><meta charset="utf-8"><title>即拍即睇　彈射50"</title></header><body><h1>即拍即睇　彈射50"</h1><p>家人人愛拍片！行街隨處見到男男女女揸部DC扮導演；但拍完嘅片想即刻睇番？咁就要屈就喺個幾吋芒仔上！最近愛上BenQ新返DVS11，靚拍高清，仲可以將畫面投射出50"，即影即睇！想知點玩？立即上網睇片，但拍到興奮之餘，小心你都會成為別人嘅主角喎。<br><br>記者：許福合<br>攝影：陳盛臣<br>Model：DadaLo、Dominic@GME</p><p>最大投射50"</p><p>趁友人神不知鬼不覺，拍攝一下對方表情小動作，感覺特別有趣味！這部S11機身既薄且輕巧，所以偷拍攝位特別靈活；除一般影相、攝錄功能，佢最好玩係「即拍即睇」，機身3.5"屏幕只係拍嘢時嘅Viewfinder，機側配置嘅LcoS投影機鏡頭，先係此機主菜！<br>論質素，S11嘅投射畫質只屬玩票性質，不過投射吋數可以由5"到50"，只要揀個較白淨嘅平面，就可以隨時開片，但要留意投射到40-50"時，畫面會較為鬆散。</p><p>1080p拍片</p><p>其實拎住S11，會當佢係攝錄機多過係相機；感光元件起用500萬像素CMOS，只能插值上1,600萬像素，影相功能相當「有限公司」；不過拍片時，就靚玩FullHD1080p畫質，影片流暢度同色水，相當不俗；嫌內置投影功能未夠高清？機身另備HDMI輸出，駁上屋企套靚影音系統，即刻兩回事！<br>仲有一點要留意，S11操作之簡易，同類機中實在少見；使用Touch芒，簡化咗好多操作，上半個屏幕顯示拍攝畫面，下半就會用作操作鍵，按下圓盤嘅右掣，就係影相，而左掣就會開始錄影。而拍攝時更有10倍數碼變焦可使用，想影近啲都唔使走來走去喇！另外，內置嘅10種預設模式中，夜景、運動同風景都算實用，在不設手動模式下，都可自選合適嘅拍攝Mode。</p><p>實況投影</p><p>最佳投影尺寸大約喺40"，畫面不會太細，又可保持一定銳利度；50"以上時，銳利度急降兼有啲鬆散。整體播放流暢度正常，但顏色方面睇落稍為偏向黑白。</p><p>機身Snapshot</p><p>Profile</p><p>感光元件：500萬像素1/3.2"CMOS<br>變焦：10×數碼<br>屏幕：3.5"<br>投射：5"-50"<br>影片攝錄：1,920×1,080@30fps<br>介面：HDMI、USB2.0<br>記憶卡：SD/SDHC<br>體積：108×55×16mm<br>重量：110g（不含電池及SD卡）<br>查詢：BenQ（23306188）</p></body></html>