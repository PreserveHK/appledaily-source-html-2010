<html><header><meta charset="utf-8"><title>澳門晚遊 - 左丁山</title></header><body><h1>澳門晚遊 - 左丁山</h1><p>成班朋友本來約好咗吃晚飯，但商務C臨時甩底，傳來短訊話俾老闆徵召，一齊去澳門應酬歐洲與內地大客喎。第二日飲茶，見到商務C好似眼矇矇咁，梗係在澳門玩到通宵達旦啦。商務C直認不諱，佢話飲得好癲，又陪客人去夜總會、賭場，接近天光先至返酒店房瞓，朝早十點幾就坐船返港上班。<br>以前有大客來港，晚上多數在港招呼，點解家要走去澳門咁遠呢？商務C話：「你離開商界太耐咯，香港仲邊有真正晚上娛樂場所吖，家澳門啲酒店豪華到不得了，大騷晚晚有，食飯中法葡菜式任揀，飯後到賭場散銀，跟住到夜總會搵靚女餘興，已係指定動作。我地香港完全冇呢啲條件，所以老闆次次招呼歐洲、內地大客到澳門住一晚。」咁又係，位位老友到澳門日遊晚遊，都異口同聲讚嗰邊啲酒店靚，屢屢推薦永利、萬利。</p><p>但與大客到賭場「散銀」，冇乜着數，輸咗錢大家都掃興嘅啫。商務C哈哈笑：「都話你outo架啦，嗱，馬場你就熟嘞，假如晚上招呼內地客到跑馬地馬場，十二隻馬嘅獨贏位置買齊，每張飛兩千蚊，總共兩萬四銀，你估中唔中吖嗱？」唓，實有三張飛收錢噃，唔好當我儍。商務C話：「老闆會拎出張W（獨贏）飛出嚟，話幫客人買嘅，啱啱有運氣，中到正。叫我帶客人去收錢，內地客人都唔知幾開心，話行正運呀！有一次爆出幾十倍大冷門，大陸客笑到o架o架聲。」唔，去到澳門賭場又點？原來仲贏得大，賭幾鋪百家樂，贏嗰鋪就話係個大客戶嘅。商務C話：「錢銀與女人，萬試萬靈，唔止大陸客戶，歐洲客戶更鍾意，晚遊澳門，大家最happy！」老闆亦happy啫，所有招待娛樂費用，你估係倒水出門乎，有產品代理出售或有出口訂單，就可以搵得番有餘。<br>呢啲兒童不宜之故事，晚晚在澳門上演，唔怪得金沙、永利呢啲美國公司靠澳門翻生，打救拉斯維加斯嘅業務，而澳門今年一至十月嘅賭場收益，已超過去年全年，澳門政府抽稅四成，明年又有大把錢派畀澳門居民，聽足溫總教訓，公共開支向民生傾斜。</p></body></html>