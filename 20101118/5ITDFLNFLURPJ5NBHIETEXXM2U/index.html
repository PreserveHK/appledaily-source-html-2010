<html><header><meta charset="utf-8"><title>馮仁昭四圍超：亞姐玩爬蟲嚇到勾裙飛青蛙 - 馮仁昭</title></header><body><h1>馮仁昭四圍超：亞姐玩爬蟲嚇到勾裙飛青蛙 - 馮仁昭</h1><p>今屆亞視《2010年亞洲小姐競選》候選佳麗噚日喺大埔亞視總台拍攝「環保大自然」環節，仲搵埋一堆爬蟲類動物做陪襯，嚇到班亞姐花容失色，連大會化妝導師陳妙瑛見到都走埋一邊。<br>大會話就話環保，但班佳麗就嚇破膽，其中15號劉曉智動物未到手已經嚇到想喊，最後仲要求大會畀隻細小小嘅青蛙佢，點知隻蛙一郁，嚇到佢鬆開手，成隻蛙跌咗落地，佢話：「因為我好膽小，不過不是我拋牠到地上，是牠自己跳下去。我不是沒有愛心，只是不太喜歡有爪的動物，我剛剛已經快要哭！」</p><p>蜘蛛周圍爬</p><p>班亞姐見到啲動物手騰腳震，其實啲動物見到佢哋都好驚o架，隻蜘蛛放喺3號萬嘉麗手上就即刻嚇到周圍爬，要其他佳麗幫手捉。但點都唔夠18號王欣玩蛇好笑，條蛇先纏住佢條腰，之後仲勾起佢條裙㖭，搞到露咗少少打底褲。問佢尷唔尷尬，佢話：「只係勾起咗少少，都有少少尷尬。」另外，來自內地嘅20號張瑩噚日第一次見記者，原來佢係因為簽證問題，所以先至咁遲入隊。
</p></body></html>