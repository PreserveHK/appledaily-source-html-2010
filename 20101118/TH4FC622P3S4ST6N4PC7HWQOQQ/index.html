<html><header><meta charset="utf-8"><title>三個轆綿羊　舞得穩</title></header><body><h1>三個轆綿羊　舞得穩</h1><p>綿羊仔既方便又經濟，好多人都想出番架嚟代步，不過最近眾多綿羊仔意外失事的新聞又嚇怕好多人，尤其自問平衡力唔多好的人就更卻步。如果係咁，不如考慮吓PiaggioMP3300ie及GileraFuoco500i，呢兩款新推出的三輪綿羊仔，無論平衡性及安全性都比一般綿羊仔更好，連唔識騎單車的人都舞得掂呢！<br><br>文：周達之<br>攝影：譚盈傑<br>Model：Alia&amp;Sam@Puremodels</p><p>停車不用腳掂地</p><p>隨住款式越出越多，雙前輪型嘅綿羊仔近年開始冒起，試過的人都大讚行車穩定，兩個前輪提供雙倍抓地力，遇上凹凸路面同高速公路，就更加感受到好穩陣。就算係停車時，只要手指一郁鎖上前輪，車身就唔會左右傾側，唔使好似普通綿羊仔咁要伸隻腳出去撐住車身，分分鐘俾側邊架車車爆腳趾公！而制動距離方面更比一般綿羊短約30%。論安全及舒適，三輪綿羊介乎兩個轆與四個轆之間，正正填補了這個市場空隙。</p><p>女士至愛PiaggioMP3300ie</p><p>雙前輪概念雖然唔係意大利Piaggio最先發明，但廠商憑雄厚實力將它正式帶入市場。PiaggioMP3300ie的外形夠Cute，每公升電油大約可行30公里，前輪避震行程會自動調校以應付高低速行車，車身亦經風速測試，確保行車穩定，女士駕駛亦無難度。</p><p>男士鍾情GileraFuoco500i</p><p>來自同一集團的還有Gilera車廠的Fuoco500i，馬力比300ie更大，有40hp，每公升油約行24公里，標榜跑爛地，造型亦較為粗獷，適合追求刺激的男士。頭燈有防撞柵、鋼管Bumper，擺明戰鬥格。車身較300ie闊，所以沙板亦相對地縮小，免得佔太多空間難泊車。</p><p>中外齊齊撐</p><p>三輪綿羊一直有班支持者，所以生產商唔會放過呢個市場。「星月」係香港人較熟悉的國產品牌，08年引入香港的XY150ZK.B樣子趣怪，150cc，售價約兩萬元，吸引不少女性用家。早前Peugeot在巴黎車展亦發表過一款HYmotion3Compressor概念車具125cc，兩個前輪用電；後輪用汽油驅動，兼且有車頂擋風遮雨。各國車廠都咁落本開發，證明三輪綿羊將成為主流之一，各位準車主有無興趣呢？</p><p>牌費保險費　跟綿羊一樣</p><p>據代理稱，牌費、保險以至過海隧收費，由於等同一般綿羊仔，所以費用是一樣，駕駛者有綿羊牌就可出車，一般電單車車位亦泊得落，唔使擔心要租個私家車位。但因車身相對較重，理論上汽油亦要用多啲，不過就可以得到如私家車的穩定，算係值得。</p><p>各界點睇</p><p>三輪綿羊會唔會成為將來主流呢？不如睇吓各界人士點睇。</p><p>後生一派</p><p>模特兒阿Sam話鍾意佢夠安全，外形亦唔差。至於Alia就鍾意傳統綿羊，因為覺得三輪有點「鈍」。</p><p>車行一派</p><p>車行營業代表Edward話三輪綿羊係開拓咗一個新市場，佢唔會搶走傳統綿羊生意，好多新客都係貪佢安全先決定出車。</p><p>用家一派</p><p>綿羊用家潘先生話三輪綿羊車身闊，車位窄的旺區好難泊位，所以唔會考慮。</p><p>規格</p><p>引擎：四衝四氣閥單汽缸<br>排氣量：278cc<br>重量：238kg<br>最大馬力：22.5hp/7,500rpm	<br>最大扭力：24Nm/5,750rpm</p><p>規格</p><p>引擎：四衝四氣閥單汽缸<br>排氣量：493cc<br>重量：244kg<br>最大馬力：40hp/7,000rpm<br>最大扭力：4.3kg-m/5,500rpm<br>查詢：27881133（力榮有限公司）</p></body></html>