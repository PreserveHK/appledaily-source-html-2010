<html><header><meta charset="utf-8"><title>史上最精簡　Keyboard係電腦</title></header><body><h1>史上最精簡　Keyboard係電腦</h1><p>一體式電腦聽得多，如果電腦唔同屏幕結合，改為同鍵盤一體化，又可以點玩呢？啱啱舉行完嘅CES展覽中，ASUS就展出咗唔少新產品，其中最具創意首選呢款EeeKeyboard，飛甩屏幕，單憑同一般鍵盤差唔多大小嘅主機，就可以上網同打吓文件，話唔定仲Hit過Netbook！<br><br>記者：許福合　<br>攝影：黃子偉</p><p>內置5吋Touch芒</p><p>從外觀睇，除多咗個5吋觸屏，真係同普通鍵盤分別不大！基本電腦操作，可以在觸屏做晒，連滑鼠同Stylus都可以慳番。屏幕嘅位置放喺鍵盤右邊，而且係直身長方形，所以ASUS特別設計咗個UI畀佢，睇落就似手機介面，直接篤軟件圖示就可以開啟程式，例如有YouTube、Gmail、瀏覽器、Skype及Facebook等，亦有文書軟件，直接在左邊嘅鍵盤打字，就可以輸入文字。</p><p>HDMI駁芒</p><p>將這個UI程式停止後，就會見到原來係行緊WinXP，不過據講規格仲未Final，話唔定最終會係Win7都唔定！視窗模式時畫面因為係「直度」480×800，所以畫面只Show到半個，睇落就只有視窗畫面嘅左邊，所以開番專用UI介面較實用。EeeKeyboard本身已內置電池，可以拎住周圍走，亦內置Wi-Fi、藍芽及LAN等網絡介面，至於若嫌個芒太細，仲可以用VGA或HDMI，將畫面送到大芒上顯示。想再簡單啲，跟機仲有個畫面轉送器，可無線與EeeKeyboard連接，再經HDMI接駁電視屏幕。</p><p>Profile<br>處理器：IntelAtomN270<br>記憶體：1GBDDR2<br>硬碟：32GBSSD<br>屏幕：5吋480×800<br>作業系統：WinXPHome<br>體積：145×425×19mm<br>重量：0.95kg<br>查詢：ASUS（35824738）</p><p>CES新品<br>O!PlayHD播放</p><p>O!PlayHDP-R3簡單講係媒體播放機，無內置硬碟，除咗經網絡或插上USB硬碟，亦新增802.11n網絡，播放其他電腦內嘅檔案。機身有HDMI介面，可出1080P畫面！相片、音樂及大部份影片都能支援。</p><p>EeePC1008KR名師設計</p><p>由被譽為紐約十大設計師之首嘅KarminRashid設計，擁有如波浪般動感起伏、觸感柔軟嘅粉紅及咖啡色上蓋，規格與先前推出嘅EeePC1008HA類似，有個10.1吋1,024×600螢幕，採用1.8GHzAtomN450處理器、1GB記憶體及160GB硬碟。</p><p>EeePCTouchT91MT多點式觸控</p><p>同之前嘅T91最大分別，係可以玩埋多點式觸控，1吋厚嘅機身，加上個扭擰Touch芒，好玩同實用性兼備。</p></body></html>