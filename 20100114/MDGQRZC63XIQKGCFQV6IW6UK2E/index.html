<html><header><meta charset="utf-8"><title>虛假藉口 - 邁克</title></header><body><h1>虛假藉口 - 邁克</h1><p>哎呀，原來「以虛假藉口促使他人作非法性行為」能堂堂正正入罪，睇怕港九有得震冇得瞓的男女起碼佔總人口的一半吧？拍拖時誰不是滿嘴甜言蜜語呀，坐在戲院的情侶座看IMAX版《阿凡達》，什麼肉麻的話講不出（而且不介意前後左右觀眾分享），對方粒聲唔出錄低，他日作為呈堂物證，你都幾大鑊。A君可以哭訴，因為女友隔十五分鐘說一次「我愛你」，他才咬緊牙關寬衣解帶上床，不料一轉頭她卻戀上街尾的肥佬陳，加加埋埋累他損失十五公升精液；乙小姐又振振有詞，當日之所以獻上第一次，不外因衰人話「第日響渣甸坊買樓近住地鐵站」，怎麼知道春宵幾度，他竟然在渣甸山置業，搞到家陣出親街都要叫的士。還有C婦，雖然註冊結婚之後才洞房，不算「非法性行為」，但「以虛假藉口促使」倒千真萬確，不妨博一博看告不告得入：山盟海誓之際，明明講好去峇里島渡蜜月，點知佢走去康泰訂咗巴黎七日遊，逼住一星期不是行LV就是行春天百貨，買呀買呀，卒之患上購物冷感症。<br>至於我這種不善詞令的笨舌頭，天生既不浪漫，又沒有借出膊頭承擔責任的習慣，開場白不是「要唔要開波」就是「得唔得閒上我度搞嘢」，謹慎到連「屋企」都不敢講，以免人家去到一看原來是旅店，惱羞成怒拂袖而去，遭控告的可能應該接近零。唯一擔心的是，直至今時今日，仍然有陌生人一聽到我的名字，就申訴「當年我俾電影節小冊子簡介呃咗」，一副寃有頭債有主的聲勢。賠戲票錢我又阮囊羞澀，萬一一個唔老黎搵律師繩之以法，「以虛假藉口促使他人作合法消費」，監都有排坐。</p></body></html>