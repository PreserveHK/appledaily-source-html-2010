<html><header><meta charset="utf-8"><title>隔牆有耳：鼠王芬自認垃圾唔投票 - 李八方</title></header><body><h1>隔牆有耳：鼠王芬自認垃圾唔投票 - 李八方</h1><p>民主黨李華明噚日提要求釋放劉曉波動議，每逢呢啲大是大非嘅事，就係照妖鏡顯靈嘅時候，乜嘢鼠輩、狗屎、垃圾通通現形。<br>「專業會議」鼠王芬自詡內地護法愛徒，法律知識超越常人，早前傳媒請佢評論劉曉波判刑，佢發表權威意見，指或因外國領事介入，令人覺得劉曉波背後有外國勢力，所以反而重判。鼠王芬呢個專業分析令人O嘴，噚日佢喺立法會發言，卻指內地裁決粗疏，判刑好重，鼠王芬似乎同情異見人士，其實佢以議會唔適合就此問題表決為由，表明唔會投票。<br>鼠王芬得把口，社民連陳偉業聽完之後頂住道氣，發言時不點名批評有啲人教「狗屎垃圾法律」，暗諷有人說話狗屁不通。呢個世界好多人講就口響，做就走樣，面對良心議案，揞住良心嘅人梗係寧願捐窿做逃兵都唔投票啦。<br>陳偉業一輪炮轟，鼠王芬竟然對號入座，指陳偉業言論有冒犯性，要求佢收回，更大發雷霆要求主席曾鈺成裁決，還她一個公道。見慣大場面嘅曾主席同意聽錄音再裁決，由於陳偉業發言時冇點名，又話唔係針對鼠王芬，所以曾主席認為呢番言論有侮辱性但都冇符。</p><p>發難趁機離開議事堂</p><p>鼠王芬硬食「狗屎法律」極度不滿，唔等到投票一刻就起身離場以示抗議，份屬「專業會議」嘅何鍾泰幫拖，指立法會只得一個議員教法律，陳偉業針對邊個好明顯，就連恥笑鼠王芬買廟街貨嘅石禮謙同法律超人謝偉俊，都聲言睇唔過眼曾主席咁唔公道，一齊離場。<br>結果，石禮謙、謝偉俊同鼠王芬都冇就釋放劉曉波議案投票，佢哋既冇投贊成票，亦冇留下投反對票紀錄，反觀都有離席抗議嘅何鍾泰均真好多，轉頭就入返去㩒掣投反對票，佢做得人大代表，呢一票又點走得甩呢？<br>事後鼠王芬聯同何鍾泰、劉秀成、石禮謙、黃宜弘、謝偉俊去信曾主席，表示不滿其裁決，更聲言可能有更多議員聯署，曾主席分分鐘俾鼠輩煩到暈。<br><br>mailto:pf_lee@appledaily.com</p></body></html>