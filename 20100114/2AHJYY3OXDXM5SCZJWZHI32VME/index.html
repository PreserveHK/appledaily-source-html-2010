<html><header><meta charset="utf-8"><title>夠Car事：新人王唔敢揸MINI　齋試牛仔新篷</title></header><body><h1>夠Car事：新人王唔敢揸MINI　齋試牛仔新篷</h1><p>大部份女孩子對MINI的可愛外形特別情有獨鍾、大部份女孩子揸車都零舍驚青。連掃兩大音樂頒獎禮女新人獎的余翠芝（Chita）亦不例外，考了牌兩年的她，明明嚷着買MINI係今年目標，偏偏送到面前卻齋坐唔敢揸，估唔到連MINI都恰到佢。<br><br>記者：許維雅　<br>攝影：林栢鈞<br>鳴謝：Hair：MingLiu@O4No.8　Wardrobe：Killah</p><p>澳門土生土長的Chita，11年前為理想孤身來港尋夢，幸於4年前遇上了伯樂羅傑承。今年終於吐氣揚眉連掃兩大音樂頒獎典禮的新人獎，更奪得叱咤女新人金獎，「呢幾年一路堅持作歌一路等機會，最開心梗係第一次被取用給Twins唱的《18變》，幫我打了一支強心針。」自言因為等了多年先有機會出碟，令每次上台都過份緊張，幸好拿了兩個新人獎後又幫她打了第二支強心針定驚。</p><p>不過講到揸車，Chita似乎亦需要一個「駕駛新人獎」為她添自信，「兩年前考完牌諗過買MINICooper同豐田Will，因為比較喜歡外形可愛的車，感覺好卡通好得意。試揸？我好想呀，不過考了牌兩年，都未試過揸車出街，我怕嚇親你。最驚就係Cut線！學車時師傅有次叫我Cut線，佢狂叫Cut，我就只顧不停大叫兼手忙腳亂。」</p><p>望坐開篷車同情人吹風</p><p>雖然揸車驚青係女孩子的專利，但Chita其實又毋須過份怯場，因為備有六前速自動波箱的MINI操控容易，軚感一流以及輕巧的車身都十分適合女孩子駕駛。不過對於要先補鐘才夠膽揸車出街的她，CooperS的175匹馬力、240Nm扭力及反應更快的Sport模式，暫時無用武之地。不停耍手擰頭誓不肯揸的Chita，慶幸還有新色牛仔布篷頂讓她一嚐歡樂，「牛仔布軟篷真係好型，襯埋白色車身的確係絕配，加埋少少電鍍邊點綴就更加搶眼。」<br>之前經常只會坐住經理人那架Clubman出出入入，今次感受完開篷MINI後，亦心郁郁想轉投Cabrio懷抱，「開篷車的確幾好，同情人吹吓風一定好浪漫。目標希望今年可以創作多些好歌，有更好表現賺多一點錢買架新車。如可任意配搭顏色，我會揀淺粉藍色車身配白色開篷，不過可能最後又會怕白色篷易變黃同污糟，所以最後到買車時就未必會揀，夢想同現實永遠都係兩回事。唉，做人做音樂都一樣。」唔使咁欷歔，因為MINI根本就未出她想要的白色軟篷。</p><p>MINICooperSCabrio規格<br>引擎：1,598cc直四+Turbo<br>馬力：175hp/5,500rpm<br>扭力：240Nm/1,600-5,000rpm　<br>傳動：六前速自動波，前驅<br>售價：$366,800<br>查詢：MINIHK（31936808）</p></body></html>