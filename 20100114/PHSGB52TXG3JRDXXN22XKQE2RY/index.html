<html><header><meta charset="utf-8"><title>《老友狗狗》劇名橋段似十足無綫竊取亞視07爛尾劇</title></header><body><h1>《老友狗狗》劇名橋段似十足<br>無綫竊取亞視07爛尾劇</h1><p>無綫抄襲潮一浪接一浪，現時TVB播放馬浚偉、鄭則士和鍾嘉欣主演的劇集《老友狗狗》，竟爆出涉嫌向由袁文傑及張文慈孭飛的亞視07年爛尾劇偷橋，兩劇不止名稱相同，就連橋段也同樣描述退休公僕轉職狗隻訓練師的故事，實在巧合得離奇。無綫《老》劇被指盜版但仍收視高企，ATV眼白白睇住無綫得益，袁文傑只能嘆謂：「只怪自己唔夠爭氣。」</p><p>雖然無綫劇集屢次被指抄橋，早前《宮心計》將韓劇《大長今》及日劇《篤姬》集大成，《巴不得爸爸》也明以電影《新難兄難弟》作藍本，想不到現時播放中、由馬浚偉、鄭則士、鍾嘉欣、黃浩然及邵美琪等主演的《老友狗狗》，也再度捲入激抄行列。</p><p>亞視節目巡禮曾介紹</p><p>原來亞視早於06年9月已籌拍同名劇《老友狗狗》，由袁文傑、張文慈和陳寶轅等演出。當時袁文傑還被安排往上水狗場接受訓練犬隻課程，又將頭髮剪短，且拍下宣傳片於同年底的節目巡禮上播放。據知當時亞視版《老》劇已有故事大綱及頭五集劇本，計劃07年推出，惜最後因財政問題作罷，還未開拍已爛尾收場。<br>未料無綫去年竟巧合地開拍同名劇，就連劇集內容及主角職業等也跟亞視版如孖生兄弟。無綫版描述警犬隊頭目鄭則士退休後開狗場，是名專業狗隻訓練師，飾演其女兒的鍾嘉欣開寵物診所，與以土法養狗的圍頭仔馬仔是鬥氣寃家，後來兩人為狗生情愫。至於亞視版就指袁文傑是海關關員，為替自己鋪退休後路而申請做領犬員，後來結識了寵物店東主張文慈，二人同樣為狗擦出愛火花。</p><p>袁文傑：怪自己唔爭氣</p><p>無綫疑借亞視爛殼當寶，《老》劇如常獲慣性收視撐腰，上周平均收視31點（198萬觀眾）。亞視開井，遲來先上岸的無綫卻飲頭啖湯，袁文傑昨接受訪問時在電話中說：「我係拍過呢套劇嘅宣傳片，頭髮都剃短埋，仲去咗狗場上堂，結果胎死腹中，因為嗰時公司管錢嘅人唔批。」他聲稱沒看過無綫版《狗》劇：「唔想睇啦，都知乜事啦，又係公僕又係狗，成個感覺差唔多一樣。」<br>對於無綫明抄亞視劇名及涉倒模內容，袁文傑說：「死無對證，唔知對面點樣獲得呢套劇嘅古仔，但證明係好嘢，當年我哋冇拍到錯失機會，只怪自己唔夠爭氣。」<br>當時掌管亞視戲劇組的前高層楊紹鴻昨則說：「亞視喺06年係諗住開《老友狗狗》，最後冇錢冇開到。」無綫涉偷橋，楊紹鴻謂：「天下文章一大抄，但抄到咁接近，我就不願置評。我相信係一啲創作人同製作人嘅操守有問題，可能有啲創作人過咗TVB，又提過亞視有套咁嘅戲啩？但因為亞視開唔成，套劇冇版權，所以都冇辦法。」</p><p>「係咪偷橋等觀眾評定」</p><p>無綫版《老》劇收視好，更顯得亞視走寶，楊紹鴻直說：「亞視走咗好多寶啦，我喺亞視年代都提出過好多戲，好似金牙大狀、宋世傑同葉問，但都係冇開到。」亞視公關部發言人昨則說：「我哋喺06年已經出咗《老友狗狗》嘅古仔，係咪偷橋就等觀眾自行評定。」<br>如今《老》劇收視高，主角馬仔當然風騷，他昨說：「呢次做圍頭仔喺形象上有突破，但我對收視平常心，點知咁受歡迎，反而有意外驚喜。」<br>採訪：葉雪</p><p>娛樂資料庫：無綫抄襲實錄</p><p>雖然亞視的收視長期偏低，但多年來也有不少精采和有噱頭的節目，多次威脅以大台自居的無綫，後者更搬字過紙抄襲推出迎戰。資料來源：《蘋果》資料室</p><p>《成吉思汗》VS《成吉思汗》</p><p>87年亞視大張旗鼓，請來劉永遠赴內蒙拍攝劇集《成吉思汗》，無綫不甘後人，急急召來萬梓良拍《成吉思汗》，並搶在10月播映，亞視則在12月下旬才推出。</p><p>《城市追擊》VS《今日睇真D》</p><p>94年製作八卦節目《今日睇真D》，一舉成名，捧場者眾，令無綫跟風製作同類節目《城市追擊》，更選在同時段推出打肉搏戰。</p><p>《向世界出發》VS《星光伴我行》</p><p>00年亞視推出知性節目《星光伴我行》，由藝人帶觀眾以感性及知性角度走遍世界，有別於一般旅遊節目，大受歡迎，無綫03年照辦煮碗開拍《向世界出發》。</p><p>《一筆out消》VS《百萬富翁》</p><p>01年亞視從英國引入遊戲節目《百萬富翁》，收視高達39點（約250萬人觀看），無綫即購入另一同類節目《一筆out消》還擊。</p><p>《香港先生》VS《亞洲先生》</p><p>亞視98年首推出《香港男士競選》，反應熱烈，05年再辦《亞洲先生》競選，同年無綫舉辦《香港先生》應戰。</p><p>話你知：寵物劇多Fans</p><p>貓貓狗狗劇集向來捧場者眾，70年代有外語劇集《神犬拉茜》，狗主角「拉茜」忠心耿耿，屢次勇救主人令人動容。香港方面，99年有由古天樂、鄭秀文及宣萱主演的《寵物情緣》，主角也是圍繞警犬Rocky和宣萱愛犬豆豆，大結局收視更達206萬人收看。至於前年由羅嘉良、胡杏兒、呂方主演的《當狗愛上貓》，平均也有近190萬人次收看，《老友狗狗》卡士雖然一般，但首周平均收視也有31點（約198萬觀眾收看）。</p></body></html>