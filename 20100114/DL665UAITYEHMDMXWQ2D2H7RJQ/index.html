<html><header><meta charset="utf-8"><title>求驗客手記：着阿仙奴衫上電視艾迪巴約唔識撈 - 求驗客</title></header><body><h1>求驗客手記：着阿仙奴衫上電視艾迪巴約唔識撈 - 求驗客</h1><p>多哥因遇襲而退出今屆非國盃，佢哋隊長艾迪巴約（白衫）日前接受電視台訪問講番事件始末，仲係好激動。令人奇怪嘅係，艾迪巴約上電視件衫嘅標誌，唔係多哥亦唔係現效嘅球會曼城，竟然係前球會阿仙奴。<br>艾迪巴約去夏離開阿仙奴過檔曼城，係咁數臭阿仙奴，仲喺贏阿仙奴4:2場波入波後，走去挑釁阿仙奴球迷。家陣佢仲着住件阿仙奴T恤，或者佢心底裏仲係好愛阿仙奴，希望有朝一日可返阿聯酋球場踢波；但我求大俠認為，唔理艾迪巴約有心定無意，着敵對球會衣物出席公開場合，對家效力嘅球會好唔尊重，唔知曼城會唔會紀律處分佢。話時話，聽講艾迪巴約想喺今個周末返英比賽，但因為多哥喺呢段時間幫佢註冊咗出戰非國盃，所以要等多哥幫佢取消個參賽資格，之後先可以出戰球會賽事。</p></body></html>