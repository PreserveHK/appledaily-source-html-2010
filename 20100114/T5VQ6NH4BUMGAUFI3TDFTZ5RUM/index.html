<html><header><meta charset="utf-8"><title>青心直說：工業股中的大笨象 - 胡孟青</title></header><body><h1>青心直說：工業股中的大笨象 - 胡孟青</h1><p>大市受累收緊銀根消息，繼續向下游，但資金相反走，往上游搵投資機會；尤其係上游設備供應商，理得下游有冇議價能力，總之有阿爺撐嘅大國企一定有錢找數走唔甩。日前提及中興通訊（763）上游嘅摩比發展（947）、智能電網上游嘅中國高精密（591），同運油氣唔少得嘅勝利管道（1080），全部逆市變資金避難所，大戶認為下游股份炒味太濃、估值過高自然往高處走。<br>乜嘢經濟數據都係假，各國政府要砌靚盤數冇難度，返璞歸真，工業股先係最能反映實體經濟復蘇嘅最佳指標。從宏觀大形勢出發，德昌電機（179）股價剛重回金融海嘯前水平，多年來一浪低於一浪的形態似有轉勢迹象，記得08年8月仲企3元樓上，跌到1蚊邊至識彈，現時雖然自低位翻近3倍，仍嚴重落後大市，再翻多幾番冇難度。</p><p>德昌業績改善等翻身</p><p>呢啲令人哀莫大於心死且再無人關心嘅股票，至有機會置諸死地而後生，尤其係管理層仍然進取，難怪大股東單係今個月內已4度增持，而且越買越貴，現時持股量近60%，有理由相信下次業績將大幅改善。<br>單係睇番最新公佈嘅半年業績，收入按年升16%，毛利26.6%，現金流量高達1.45億美元，每股盈利0.4美元，現價唔夠10倍PE。最壞情況，現金水平仍有4.12億美元，淨負債對股本12%，淨資產11億美元，每股NAV約3.8元（重申NAV只係參考指標之一，唔代表抵買）。單係現金，每股值0.87元。<br>德昌業務明顯有改善，銷售額過半來自汽車產品，大客仔包括寶馬，而工業用產品佔收入僅34%，所以話佢係汽車股上游絕唔過份。從業務分佈角度看，德昌係工業股中的滙豐控股（005），佢嘅汽車配件市場三分天下，美國佔20%、亞洲25%、歐洲53%，仲成功打入內地汽車市場。股票嘅嘢好講時機，只要一息尚存，總有翻身一日！<br>想更了解個人選股策略，本周六下午兩點，九龍觀塘道418號創紀之城5期東亞銀行中心7樓演講廳見，登記請打36088009。<br>胡孟青</p></body></html>