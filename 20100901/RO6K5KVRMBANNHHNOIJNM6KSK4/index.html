<html><header><meta charset="utf-8"><title>代Cult2：八十前校服齋爆藍白灰　長衫最經典</title></header><body><h1>代Cult2：八十前<br>校服齋爆藍白灰　長衫最經典</h1><p>青葱歲月最令人回味，天天貼身的校服已有無盡故事，縱沒當今紅藍黃如時裝騷般的制服誘惑，縱只得藍白灰齋爆三色，但八十前校服一樣精采。今時今日，陳淑莊、涂謹申、白韻琴細數校服儀容往事，會心微笑，且看能否勾起你多少回憶。<br><br>記者：葉雪芯<br>攝影：陳陶鈞（部份圖片由被訪者提供）</p><p>陳淑莊：我自己熨校服！</p><p>由幼稚園讀到中七，陳淑莊皆在嘉諾撒聖心書院度過，「我最拿手熨校服，一定唔會假手於人，連阿媽都唔准掂，熨嗰陣連望一眼電視都唔敢，因為驚會熨燶，校裙褶我會熨到啲骨好直，返到學校坐低都會好小心，唔想整皺，一定會掃裙坐，習慣成自然，到家着裙我都一定會掃一下先坐低。」當年校風極嚴，個個學生都好守規矩，紅呔白裙，長髮一定要紮起，禁絕一切手鏈戒指等飾物，「每朝早會，老師、訓導主任會檢查校服儀容，試過有同學剪咗Punk頭返學，俾訓導主任即場剪咗佢前面撮頭髮，好驚！嗰位同學之後要戴假髮返學。」<br>學生哥最討厭的，應該是風紀，明明大家咁高咁大，但偏偏風紀卻可拿住雞毛當令箭，這類「三煞位」陳淑莊也當過，但她說自己是比較大仁大義，不會隨便拿同學開刀，「如果同學屋企有白事，校方批准可以唔戴紅色校呔。有次我見到同班同學無打校呔，又將件冷衫着到好高，我以為佢屋企有白事，所以畀佢入校門。早會前，我忍唔住問佢係咪屋企有事，同學好詫異，先省起自己無戴校呔，趁早會未開始前即刻陪佢去學校小賣部買番條呔，有驚無險。」</p><p>乖還乖，但少女始終反叛愛玩，「放學經常同同學打保齡、睇戲、踩單車，着校服就一定出唔到蠱惑，所以一定會帶衫返學校，放學大變身。當年好興買好大件冷衫，着到鬆泡泡咁好似有型啲。我哋着白色裙，校裙好透，但我哋又唔鍾意着底裙，又唔知點解我哋好似特別粗魯，鍾意坐地下，所以會着單車褲，一拎起條裙就坐得低。有部份女同學特別姿整，着住條又長又闊嘅校裙覺得好老土，所以會改裙，最多人就係摺起條裙，再搵腰帶遮住。」</p><p>白韻琴：真光長衫最有女性美！</p><p>訪問白韻琴，希望她能提供一兩張少女校服相，白姐姐一臉可惜：「全部校服相都俾我養父拎晒返去加拿大，家喺香港一張相都無Keep。」講起校服，她也有不少回憶，「我讀過兩間中學，路德會協同中學同聖保祿女中，兩間學校套校服都唔算係我最鍾意，我最欣賞係真光套長衫！好有女性美，又斯文，仲有新法書院嘅水手裝，都好In！」<br>別以為她形象出位又大膽，學生妹時代一定是反叛少女，白姐姐說：「自問我算乖嗰一類，從來都循規蹈矩。」長髮一定紮起，就連校裙也不敢改，「當年校風純樸，而且校規好嚴格，訓導主任日日企喺門口捉曳學生，不過始終係女校，女仔都好姿整，會Gel頭，又會綁吓蝴蝶結咁啦。」
</p><p>涂謹申：我哋好薯頭薯腦！</p><p>男生校服無古怪，尤其在扑扑齋男校，沉悶是應份，就讀九龍華仁書院的涂謹申說：「我哋讀男校好悶喎，完全唔會玩嘢，正路到不得了！」唯一令他「有啲嘢講」的就是髮型，「當年流行電影《油脂》，好多同學都會模仿男主角Gel個飛機頭，不過我哋個個學生都好識自律，可能乖得滯又薯頭薯腦，所以學校都唔會管得好嚴，適可而止。」<br>九龍華仁出名出高官，涂謹申說不少高官議員都是他師兄，各人穿校服都有不同味道，「梁家傑早我兩屆，佢讀書好叻，外表比較老成，着住校服校褸上台領獎演講有種嚴肅感覺；謝偉俊都係我師兄，不過佢係網球隊，校服Look高大威猛靚仔，係風頭躉！我呢啲好薯嘜，唔識打扮，十年如一日都係黑框眼鏡。」平凡中總有不平凡，九龍華仁書院校服中獨特的Fashion，涂謹申說可能是各種課外活動和會社的鐵章，「唔同課外活動都有佢自己特別一款鐵章，大家都會收集好多鐵章，最鍾意扣喺校褸領或者書包，Showoff一下自己。」</p><p>2000年，劉嘉玲、上山詩鈉與關寶慧一眾女星參加「BackToSchool」派對，被批評破壞校服形象，校服，還是應如涂謹申般，穿得越薯嘜越好。</p><p>林松坡：<br>穿校服有歸屬感！</p><p>上一代學生整齊嚴肅，舉止儀容一絲不苟，新一代學生穿校服，則最緊要夠潮。<br>見證校服進化歷史，不得不提五十多年老字號的「金綸服裝有限公司」，創辦人林松坡說：「呢個年代，好多新學校好似要專登討家長歡心同埋注意力咁，遷就晒佢哋品味，部份新學校校服尤其講求花巧款式，顏色又多，近幾年特別流行粉紅、黃、粉藍等顏色，格仔、條紋都好多人鍾意。以前校服無咁多花款，好樸素，多數係藍白灰淨色，雖然係悶啲，但校服一着上身，學生就自然產生一種歸屬感，學生品行都會好啲，做人處事都會沉穩番些少。傳統老牌名校校服無乜變動，例如拔萃女書院，對校服要求好嚴謹，每條裙長度必定喺膝頭對上一吋，唔能夠過長或過短。學校歷史悠久，人哋一望校服就知係邊間學校，所以唔可以隨便改變，學生都想俾人知自己係名校生，校服本身就係名牌代表，着上身就有一種榮耀感。」</p><p>另一轉變，就是尺碼越做越大，「多咗肥仔肥妹，以前西褲尺碼最多做到34吋，家44吋！」金綸現時為超過二百間學校設計和縫製校服，包括瑪利諾、喇沙、聖士提反等名校，林松坡：「我比較鍾意名校校服，傳統無得代替，見校服即知尊重，有種約束力，唔可以太似便服，返學唔係出街玩，着住校服就係代表學校，係一個身份象徵。我鍾意旗袍長衫，學生動作唔可以太大，唔能夠周圍跑跳，個人會定性好多。」</p><p>電影裏的校服</p></body></html>