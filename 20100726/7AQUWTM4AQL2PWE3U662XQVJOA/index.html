<html><header><meta charset="utf-8"><title>敏妮Talk：「上車」靠自己 - 溫敏妮</title></header><body><h1>敏妮Talk：「上車」靠自己 - 溫敏妮</h1><p>星期日去書展除咗買平書，更重要係睇吓家陣市場環境。如果你相信當一樣嘢多到氾濫，代表距玩完不遠，就會明白敏妮點解會去書展做「市場調查」。曾幾何時，教人炒股嘅書多到氾濫，名不經傳嘅都出書大談炒股賺錢經驗，當時唔少股壇前輩都叫敏妮小心。今年敏妮見到唔少講地產嘅書，唔知有冇乜預兆。</p><p>父母幫手是錯誤觀念</p><p>行書展期間碰到好友李錦（Edmond）搞簽名會，仲放下身段落力推銷，佢同敏妮講，咁耐出過4本書，由第一本為咗打響名聲，到最近呢本為咗回饋社會，就以呢本佢應該最有滿足感。佢本新書講親子理財，好值得同大家分享。<br>佢話，見到家陣嘅家長為子女做得太多，其實係灌輸緊錯誤嘅觀念畀仔女，所以出書分享自己嘅親子理財經驗。Edmond話，聽見有朋友同自己個12歲嘅小朋友講，爸爸每個月都會同你儲起啲錢，等你大個用嚟做買樓首期，到時你就要自己負責供樓。<br>敏妮諗到前排居屋重售時，唔少auntie級嘅太太去排隊申請，接受電視台訪問時都係話，幫個仔「上車」。佢哋認為幫個仔畀首期只係幫佢一把，由個仔供樓，係逼佢哋儲蓄理財嘅方法。敏妮未有仔女唔敢扮專家，話呢班auntie咁諗係錯；但好同意Edmond講，父母責任係供書教學，囝囝日後想買樓唔該靠自己。佢仲話絕對唔會剩低任何財富畀兩個仔。<br>咁絕情？Edmond笑笑口話，為人父母邊個唔心軟，但日後幫係日後嘅事，一早俾個仔知有父母幫佢哋「上車」，依賴心態一旦養成，要教佢哋靠自己就難，呢啲就係灌輸錯誤觀念，必須糾正。<br><br>溫敏妮<br> http://wanmanli.com/blogs/ </p></body></html>