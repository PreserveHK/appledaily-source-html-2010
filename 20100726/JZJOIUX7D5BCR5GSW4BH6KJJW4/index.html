<html><header><meta charset="utf-8"><title>o靚模明終極搶攻書展浸大咪神為Fans推油</title></header><body><h1>o靚模明終極搶攻書展<br>浸大咪神為Fans推油</h1><p>【香港書展2010之明日閉幕】為期一周的書展明日便閉幕，雖然眾o靚模紛紛犯禁踩場谷書，但據知銷情並不理想，為把握今明兩天搶客，各人分頭出招爭入場送大禮。浸大咪神楊梓瑤（Carol）的寫真雖被鬧爆胸前髀罅滴太陽油意識不良，但她乘勢作最後一擊，在書展販售的寫真內暗藏幸運貼紙，買到的宅男可獲她親手推油和齊齊啜冰。</p><p>o靚模連日來漠視貿發局的書展禁令，天天以新花款踩場促銷寫真，書展明日便閉幕，為搶攻今明兩天最後機會，眾人分頭籌謀對策谷書。繼周秀娜日前宣佈以舊bra誘日本宅男在日本網站預購其噴血寫真後，浸大咪神楊梓瑤、百果園E神陳靜、JessicaC.、ECupBaby（劉欣宜）、林莉和以Rainbow為首的Donuto靚模團爭相出招衝銷量。</p><p>書展賣寫真藏幸運貼紙</p><p>Carol在寫真中大膽於胸前和髀罅滴太陽油，又食唧唧冰，意識大膽，這次她為把握最後機會谷銷量，前晚特地到出版社為1,000本寫真簽名和加唇印，今明送書展發售，其中50本更藏有其即影即有照片，張張不同款。不過最激的是其中兩本會有幸運貼紙，她說：「邊個買到，我遲啲會邀請佢嚟慶功宴兼fans聚會，親自同佢搽太陽油，仲一齊食我最鍾意嘅唧唧冰。」<br>另一方面，周秀娜方面聲稱其寫真銷量已賣出逾25,500本，她昨日繼續連踩兩場，先後與師妹坐流動簽名車到銅鑼灣和灣仔金紫荊廣場宣傳。周秀娜多日來均守規矩未有入書展造勢，但她計劃明天書展完結前半小時進場謝票。<br>宿敵Angelababy前日揚言不把周秀娜當對手，又表示宣傳不多其寫真已宣佈加印，言語間似揶揄周秀娜頻撲出車遊勻港九宣傳，對此周秀娜說：「唔係贏定輸，我簽名係答謝fans，我坐車唔辛苦，好開心。我冇諗銷量幾多，只係希望超過上年30,000本。」<br>對於港台DJ兼書展文化顧問成員伍曼儀前日狠批o靚模寫真意淫，A.Lin說：「佢唔應該一竹篙打一船人，佢未睇晒啲書唔應該有咁嘅評論。」新8模昨入場撐前DJ梁奕倫簽名會，大會為防混亂，即派保安嚴陣以待，Mia不滿說：「唔知以為過美國海關，以為係911。」</p><p>JessicaC.再派警鐘糖</p><p>此外，JessicaC.日前在書展向fans示範狂舔警鐘棒棒糖，食過翻尋味的她，今午又再踩場派糖冧fans。ECupBaby和Rainbow則爭攞尾彩，明午分別入場派唇印紙巾和海報，抱恙的百果園E神陳靜則未有計劃進場，但已簽了限量postcard隨書贈書迷。<br>採訪：比華利、胡比、楊潔雯<br>攝影：黃文成</p><p>話你知：谷書撒手鐧</p><p>書展明日便閉幕，有推出寫真集的o靚模紛紛使出撒手鐧作最後一擊，博盡於今明兩天揸乾宅男荷包。</p><p>o靚模：周秀娜　撒手鐧：闖書展謝票<br>o靚模：浸大咪神　撒手鐧：為fans推油、與fans一起食唧唧冰<br>o靚模：JessicaC.　撒手鐧：送警鐘棒棒糖<br>o靚模：Donut　撒手鐧：送唇印海報<br>o靚模：ECupBaby　撒手鐧：送唇印紙巾100張<br>o靚模：百果園E神　撒手鐧：送限量簽名postcard<br>o靚模：尹蓁晞　撒手鐧：闖書展踩場<br>o靚模：林莉　撒手鐧：送簽名大相<br>資料來源：各模特兒公司</p></body></html>