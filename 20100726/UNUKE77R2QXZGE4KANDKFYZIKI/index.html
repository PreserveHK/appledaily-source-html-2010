<html><header><meta charset="utf-8"><title>中環在線：瀋陽官員夠積極　感動綠城副主席 - 李華華</title></header><body><h1>中環在線：瀋陽官員夠積極　感動綠城副主席 - 李華華</h1><p>全中國有成600幾個城市，點樣先可以吸引到商家投資，真係好考起各市長嘅功夫。綠城中國（3900）近年計劃積極拓展東北市場，最終揀咗瀋陽市；集團副主席兼執行董事羅釗明仲有意未來3年喺當地投資300億人仔，睇嚟瀋陽真係有過人之處。<br>羅釗明話，瀋陽市官員嘅辦事態度好感動佢。嘩！做生意咋喎，使唔使出動到「感動」呢兩隻咁有力嘅字呀？<br>話說有次瀋陽市官員要同佢傾投資大計，不過嗰段日子佢好忙，只係得番某日喺深圳機場等飛機起飛時嘅一個鐘頭清閒啲，點知對方就決定由瀋陽飛到深圳機場，同佢開一個鐘頭會議。<br>仲有，佢發現瀋陽市市長嘅卡片印埋手提電話號碼，相當認真；而同當地官員開會效率高，唔需要陪飲好多酒。所以綠城決定喺當地發展房地產嘅同時，亦會參與當地嘅保障房建設。</p></body></html>