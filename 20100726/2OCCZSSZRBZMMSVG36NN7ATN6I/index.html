<html><header><meta charset="utf-8"><title>1,410萬全像素輸出　11fps大晒！</title></header><body><h1>1,410萬全像素輸出　11fps大晒！</h1><p>有時買單反，其中一個原因係貪佢反應快！但世事無絕對，Panasonic最新ProsumerDMC-FZ100，鬥快絕唔輸蝕，機械快門能每秒11張極速拍攝，最勁係唔偷工減料，可以用番最高1,410萬像素，快靚正！<br><br>記者：許福合<br>攝影：伍慶泉</p><p>連拍快過550D</p><p>單反按下快門嗰種迅速拍攝，一向係機迷最愛！這部FZ100亦有類似快感，極速連拍能力達11fps，要知道入門單反如Canon550D，亦只係3.7fps，快咗近3倍！而且最強毋須降低像素，繼續用番最高1,410萬像素，適合用來拍攝快速動作畫面。<br>不過同好多玩高速連拍DC一樣，都係以第一張做對焦，之後嗰10張有機會出現失焦，想穩陣啲亦另有方案，用5fps連拍，優點係會連續自動對焦，相片效果Sharp啲！</p><p>連拍實試</p><p>24倍大炮廣角</p><p>FZ100另一方便處，就係用上「天涯鏡級」LeicaDCVario-Elmarit，想WideShot影出氣勢來？佢有24mm廣角，影遠景時又有600mm、24倍光學變焦，若仍嫌唔夠遠，仲可另加1.7倍遠攝鏡，真係演唱會坐山頂，都可拍出大頭相！<br>拍片亦玩全高清，使用AVCHD格式攝錄1,920×1,080＠50i影片，同時又可以杜比立體聲收音，令重播效果更貼近現場一樣！除此之外，仲有埋特效，當中嘅針孔黑角同噴沙模式，都係我嘅至愛，拍出來勁有味道。</p><p>Profile</p><p>感光元件：1,410萬像素CMOS<br>光學變焦：24倍<br>最大光圈：F2.8<br>錄影：1,920×1,080AVCHD<br>感光度：ISO100-1600/高感光度（1600-6400）<br>顯示：3吋TFT<br>重量：496g<br>體積：124.3×81.2×95.2mm<br>查詢：Panasonic（28330955）</p><p>同場加映<br>玩F2.2大光圈</p><p>FX75雖然玩機仔外形，不過規格相當唔講得笑！配備F2.2大光圈LeicaDCVarioSummicron鏡頭，色散同變形情況十分輕微；3吋Touch芒，操作簡單直接，另外新增嘅MotionDeblur，更有防止動態影像模糊作用，作為Snapshot相機相當好用。</p><p>M4/3魚眼鏡</p><p>各M4/3機主，嚟緊有支魚眼新鏡返，想玩過癮變形效果？咁就啱晒！呢支LumixGFisheye8mm/F3.5有成180度視角，最近對焦距離只係0.1米，不過售價頗貴，可以買多部「女友」！</p></body></html>