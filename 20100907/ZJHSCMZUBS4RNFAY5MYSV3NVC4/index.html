<html><header><meta charset="utf-8"><title>求驗客手記：退出球壇　拒絕訪華巴圭教母放飛機 - 求驗客</title></header><body><h1>求驗客手記：退出球壇　拒絕訪華<br>巴圭教母放飛機 - 求驗客</h1><p>巴拉圭「教母」今趟唔做手機妹，做飛機妹—放晒全中國球迷飛機。千呼萬喚，莉爾莎列基美（LarissaRiquelme）最終並冇隨巴拉圭國家隊訪華，理由係唔想再同足球扯上太密切關係。陰功，佢退出「球壇」，以後大家會唔會少咗好波睇o架……。</p><p>「唔想再同足球扯上關係」</p><p>前日巴拉圭抵達南京，準備今日同國足拍跳。唔係話隊波唔夠吸引力，例如帥哥辛達告魯斯一抵達就俾女球迷包圍，不過大家最期待，始終都係莉爾莎列基美到底會唔會隨隊；記得今次中、巴戰組委會負責人顧雷鋒曾經講過，佢肯嚟就會特別安排VIP包廂，結果由最初講到想嚟但冇嚟，今次巴軍訪華之旅難見阿妹芳蹤。<br>據消息指，其實國內唔少商業機構一早準備贊助，為莉爾莎列基美封番封大利是（傳聞係3萬蚊美金），即係話錢唔係問題。偏偏據莉爾莎列基美經理人講，佢「唔想再同足球扯上關係」，令訪華告吹。<br>聽到呢度，我求大俠都晒頭，「教母」明明因今屆世界盃成名，擺明係靠波上位，連同《花花公子》拍嗰輯相一樣有足球，因乜事唔食住條水？我大膽講，佢今次放大家飛機，損失嘅肯定唔止3萬蚊美金，而係無限商機。<br>冇美相伴嘅巴拉圭大軍，號召力弱咗，但據講球員恃住隊波係世界盃8強分子，玩大牌；除咗辛達告魯斯世界仔，仲識主動同人打招呼，其餘都木口木面。第一日到埗又只進行封閉式練習，又突然增加一張額外伙食清單，仲要將食物送上酒店房間，連落樓食嘢應酬都慳番。<br>講番國足，隊波輸俾伊朗之後，抵達南京先唔係操波，而係噚日有半日假去南京街閒逛；消息指係高層見班球員太緊張，想佢哋輕鬆吓減壓喎。</p></body></html>