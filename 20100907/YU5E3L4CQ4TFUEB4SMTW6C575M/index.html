<html><header><meta charset="utf-8"><title>JVC防水DV　Movie有點色</title></header><body><h1>JVC防水DV　Movie有點色</h1><p>暑假雖然啱啱放完，不過夏天仲未完！JVC趕住水尾，推出一部落得水嘅PICSIO攝錄機；睇個樣係玩具啲，但影片質素絕對唔講得笑，有1,920×1,080全高清靚靚畫質，配上多種影片專用特效顏色，用嚟拍片Funny好多！<br><br>記者：許福合<br>攝影：林栢鈞<br>Model：Isis@PureModels</p><p>3"壓力感應芒</p><p>呢部落得水玩嘅PICSIO系列，型號為GC-WP10，拎咗IPX8認證，可以在3m水深拍攝，毋須再加水殼，輕鬆易玩好多；只要關上防水門，就唔怕入水，而且防水門設計好緊密，沙粒都可擋之門外，所以去沙灘亦更加放心。<br>大部份防水機為避免入水，機上按鍵好多時都需要經過特別「包裝」，不過大大粒掣！粗手粗腳又唔美觀；GC-WP10除咗機側嘅開關同影相掣外，操作就用晒3"Touch芒，而且圖示會特別大個，方便在水底都睇得清楚，更特別係用上壓力感應，即使戴住手套都照樣操作自如，有機會去滑雪都一樣用到。</p><p>1080p拍靚片</p><p>感光元件使用CMOS，可以攝錄1,920×1,080全高清畫質，而且影像感覺幾清晰；不過由於只得4倍數碼變焦，變焦後嘅質素就會低些少，主要係黑白位，會多咗些少Noise。除正常錄影外，還包有高速攝錄同慢鏡重播，不過記者個人推介，都係加Effect嘅玩法，除咗黑白懷舊等模式，仲有電影、負片等特別效果，拍攝趣味更濃！<br>GC-WP10影片格式，使用了現時較普及的MPEG-4AVC/H.264，玩起嚟極慳位，一張16GBSD卡，就夠儲存2小時50分鐘嘅1080p影片，而且直接就可放上YouTube、Facebook或iTunes，要同朋友分享或剪接就更方便啦！</p><p>拍片玩色</p><p>家DC界Hit玩Filter效果，GC-WP10雖然專職拍片，不過一樣嚟露一手Filter效果；講最正係懷舊褐色特效，好似阿爺舊片感覺，搵靚女拍固然有味道，惡搞阿爸、阿媽整套《愛情翻叮》，都咪話唔爆！</p><p>Profile</p><p>影像感應器：1/3.2"CMOS<br>變焦：4倍數碼<br>屏幕：3"壓力感應<br>最高畫質：1,920×1,080@30P<br>記憶卡：SD/SDHC/SDXC<br>功能：人臉對焦、MP3錄播、500萬像素相片<br>介面：USB/HDMI<br>體積：60×101×25mm<br>重量：147g<br>查詢：JVC（27328220）</p></body></html>