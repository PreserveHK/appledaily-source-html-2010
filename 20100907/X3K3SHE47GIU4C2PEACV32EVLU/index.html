<html><header><meta charset="utf-8"><title>車王Noah新偈仔　媽媽嗌爽呀！</title></header><body><h1>車王Noah新偈仔　媽媽嗌爽呀！</h1><p>唔好睇小Noah呢架麪包車，其實佢近年已成功揮低七人車強敵，成為MPV銷量冠軍。有機會同王者相處幾日，當然要慢慢感受一下全新VALVEMATIC引擎有幾好，當你揸上手數分鐘，就即刻Feel到畀油即去、轉波即上的感覺，連靚女媽咪都邊揸邊喊：「爽爆呀！」<br><br>記者：許維雅<br>攝影：梁細權<br>Model：Eagle、Betsy</p><p>去Shopping：</p><p>方匣子車形予人日本化年輕MPV的感覺，最得年輕家庭歡心。</p><p>去教堂：</p><p>七人車有電尾門會方便好多，靚媽唔使大大力關門咁失儀。</p><p>配備實用不花巧</p><p>每次有機會借車做長測，其實都好樂意試揸七人車，因為去邊度玩都可多載幾個朋友，空間夠大夠闊，去遠啲都唔會話屈住咁辛苦，而今次試揸的是外形感覺較年輕、啱晒我口味的2010年新版Noah。既然大受年輕家庭歡迎成為近年MPV銷量冠軍，要切切實實感受Noah的好處，必須以年輕媽媽角色投入呢次5日的長測之旅。</p><p>實用配備逐格睇<br>電控側門</p><p>經常載住小朋友周圍去，電控趟門的確是不可或缺，即使我坐在司機位，亦可以幫囡囡輕鬆關門。</p><p>廣角鏡</p><p>囡囡無時停，既要專心揸車，又要望實她的一舉一動，頭頂上方的廣角鏡果然貼心實用，仲有增加司機跟乘客溝通的作用。</p><p>轉動中排椅</p><p>雖然中排座椅有180度迴旋功能，但每次上落都要手動轉向，所以比較懶得運用；不過若然等老公放工，靈活多變的車廂空間就方便我同囡囡邊玩邊消磨時間。</p><p>媽媽評價</p><p>除以上設備，智能車匙、恒溫冷氣、電尾門等設備，實用不賣弄花巧，廿幾萬車價的確好抵玩。
</p><p>首款車換上新引擎</p><p>新一代媽咪揀選七人車，其實都是想用來返工湊女作代步之用，不求馬力但求慳油。兩公升引擎所輸出的158匹馬力，足剛好應付坐滿一家大細的重量。假日FamilyDay路途遙遠，油耗每公里只需$1.1左右已算不俗，除了環保節能ECO模式於開車時會自行啟動協助慳油，豐田全新研發的VALVEMATIC引擎更是功不可沒。Noah是首架換上新引擎的車款，緊接的有Wish，新偈陸續取代舊有引擎，當然要認真體驗一下。</p><p>媽媽評價</p><p>用個「爽」字來形容行車表現就最貼切不過，引擎反應之快帶來操控輕鬆的感覺，加埋舒適的軚感、睇位容易的高車身，即使新手亦能操控自如。若果有埋免提藍芽裝置就當然更佳啦!
</p><p>Noah規格</p><p>引擎：	1,987cc直四DOHCVALVEMATIC<br>馬力：	158PS/6,200rpm<br>扭力：	196Nm/4,400rpm<br>傳動：	七前速無段變速自動波連+/-<br>售價：	$286,854（七座）<br>查詢：	23054555（皇冠車行）
</p></body></html>