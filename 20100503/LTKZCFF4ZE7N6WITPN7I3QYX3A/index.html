<html><header><meta charset="utf-8"><title>五區公投還有13日時間始終在年輕人這邊　90後撥開迷霧撐公投</title></header><body><h1>五區公投還有13日<br>時間始終在年輕人這邊　90後撥開迷霧撐公投</h1><p>五區公投之路，迷霧四起。90後青年卻義無反顧，「未夠秤」投票的，也要燃燒青春發揮創意力撐公投：維園哥仔狙擊保皇派炒熱輿論；險被愛國教育洗腦的青年透過網台宣揚民主；高登網民自發上街嗌咪派傳單；天水圍窮小子拍片記錄基層辛酸。<br>生於六四之後，孩子透過互聯網看清歷史，冀盼民主中國。還未踏足社會，孩子卻深明功能組別是萬惡之首，期待香港盡快真普選。人細鬼大，花盡心力，只盼成年人能撥開迷霧，為下一代，用選票昭告天下：我們不要等，我們要普選。<br>記者：白　琳</p><p>維園哥仔　點止伸脷咁簡單</p><p>在《城市論壇》一炮而紅的不只維園阿哥，還有一群年少膽大的90後「維園哥仔」。16歲的小任對維園阿伯伸脷做鬼臉；13歲的Donald在張宇人面前揮舞廿蚊紙，又自製海報諷刺劉江華「真誠為香港」，每周見報。近日他們在觀眾席高舉五區公投紙牌，惹來維園阿伯側目。<br>小任和Donald說，最近常與維園阿伯零星駁火，「阿伯成日話我哋唔夠秤、反中亂港、港英殖民美帝主義者，叫我哋返去讀書，但係有啲阿伯得小學程度。」</p><p>用理據　行公義</p><p>今年初，論壇討論80後矛盾，小任與維園阿伯爭執時做鬼臉，又高呼「我哋要流血到最後、搞革命，打倒共產黨！」片段紅爆高登，事後小任卻很後悔，「同阿伯鬧冇用，應該用理據。我事後諗，香港未使流血，如果2017都冇普選就好難講。我哋透過公投表態，中央接受，就唔使流血。」<br>小任不滿立法會家長式文化，不齒政府向商界傾斜，計劃到各大論壇宣傳公投，「議員舉牌叫口號，就要離場，算乜辯論？施政報告有幾十頁益商界，曾蔭權自稱流香港血，點解唔幫香港人？政府決定唔到政制點行，就畀人民決定。」<br>Donald逢周日穿上「民建聯最無恥」T恤，單人匹馬來《城市論壇》。他的爸爸文革時期來港，吃盡苦頭，「每晚都喺床頭同我講點慘，培養我嘅反共情緒。」他是基督徒，最近在教會與不贊成公投的傳道人鬧翻，決定另覓教會，「聖經叫我行公義。我企出嚟撐公投，就係行緊公義。公投會引起國際輿論，畀中國壓力。」<br>他說，如果曾蔭權出席《城市論壇》，他會舉手問：「你班人呃咗香港人咁多年，點解家仲唔畀民主我哋？」</p><p>拍片學生　怕失去自由法治</p><p>黃天佑迷戀攝影，放學就托着兩磅重的攝錄機穿梭鬧市。去年他在羅湖橋拍攝網民闖關聲援劉曉波，一度被公安拘留。<br>經歷了那些，他反問「仲有乜要驚？」17歲的天佑唯一怕香港大陸化，失去自由、法治。有普選才有希望，他正把基層生活片段剪輯成短片，宣傳五區公投，「政府縱容商家欺壓小市民，好多人推紙皮車、執垃圾、瞓街。你肯投一票，就有機會改變呢個政府。」
</p><p>政府不義「我要代表自己」</p><p>來自天水圍單親家庭，媽媽因長期患病無法工作，天佑兩母子靠綜援過活。他最不滿曾蔭權漠不關心，「我食開嘅罐頭由8個幾加到12蚊，朱古力由4個半加到9蚊。曾蔭權唔理低下階層死活，一日到黑淨係識講關注樓價。」天佑又批評警權過大，香港逐漸大陸化，「好多朋友冇犯事，無端端俾便衣拉返差館。」他認為天水圍青少年問題由政府一手造成，「教育制度失敗都係政府嘅錯。」<br>他希望透過宣傳短片，喚醒香港人思索社會問題的根源和政府的不義，「我要代表自己，唔想800個選委代表我。」</p><p>愛國青年　「香港人要升呢」</p><p>險遭愛國教育洗腦的李恩，為所作所為後悔至今。他曾接受青年協會認識祖國的培訓，在導師引導下「發現」人大政協有多個民主派成員，遂向200名傑出學生發表報告，指一黨專政論歪曲事實，更獲青協頒獎嘉許。直至參加六四燭光集會，才驚醒過來。如今他每周在網台「青台」開咪，宣揚民主和公義的價值觀，「唔想香港人好似中學生，條路；畀大人定死。係時候升呢，讀大學，擺脫家長式控制，用公投話畀人聽你點揀。」</p><p>學「批判」　找「真相」</p><p>剛升大學的李恩高中時經校長推薦，參加青協課程「香港200」，「呢班人標榜係精英，互相強化，自我感覺良好，接受『批判思考』訓練，同時認清『真相』：其實祖國唔係咁衰。」學員在導師引導下探討中國問題，「泛民話中國一黨專政，就要批判呢個主流睇法。中央法律文件寫明建制入面都有民主黨派，即係多黨合作制，有根有據。當身邊人都咁睇，你唔會覺得有問題。經過『批判』，你會更加相信。」<br>後來，李恩加入中學生聯盟，參加六四燭光集會，「讀到中五，都唔知六四發生乜事。我搞呢個活動先知中共做咗幾多唔啱嘅事。」他說，每當在集會叫「結束一黨專政，還我民主中國」，就汗顏，「事實同資料原來可以唔同。中央用相同手段對付公投，話人大畀咗時間表、政改方案有進步，用所謂『好嘢』去麻痹你，掩蓋佢根本唔想畀香港民主嘅事實。」<br>李恩今年20歲，去年底為公投登記做選民，可惜已過更新名冊期限，5.16無權投票，但仍會參與「青台」選舉論壇後勤工作。他呼籲港人，為下一代投票，「呢世可能冇第二次機會，未做點知冇用？起碼有掙扎過，唔係一片死寂。未來永遠屬於年輕人，唔好做年輕人嘅壞榜樣，下一代見到前人點爭取民主，先會着緊。」時間始終在他們這一邊。</p><p>高登花生友　落區派自製傳單</p><p>大部份主流傳媒冷待公投，網上討論區的氣氛卻日趨熱烈。很多網民在用戶名稱後加上「516」，表態撐公投。20歲的Oscar和18歲的Angel原是高登「花生友」，只看不做，下周將從網絡走到街頭，派自製傳單撐公投。他們認為，趁香港還有言論自由，應珍惜機會表態，「公投成功就好似摑中央一巴，叫佢醒吓，唔好再扭曲香港人意願。」<br>Oscar和Angel都是中學生，眼見各大網上討論區陸續被河蟹。Oscar說：「高登係一塊寶地，留言最多俾人狂插，唔會俾人刪。」</p><p>冇民主「六四會繼續發生」</p><p>他們今年初因參加反高鐵運動，與志同道合的網友組成團體「新青年」。會員以90後為主，閒時一起讀《資本論》等書籍。<br>Oscar不滿中共法西斯，「國民教育偏向歌功頌德，愛一個人，都要知道優點缺點。我哋知道社會有問題，就企出嚟爭取改變。」Angel認為，90後從小認識祖國，比上一代更關心民主發展，新青年不為任何政黨撐場，只為社會、為公義，「如果中國、香港冇民主，六四只會以唔同形式繼續發生。我好想第一次投票時，已經冇咗功能組別。」<br><br>「不親自參加統治的人，不可能是真正的自由人。」──法國思想家盧梭</p></body></html>