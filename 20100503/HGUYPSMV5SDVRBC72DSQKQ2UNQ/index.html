<html><header><meta charset="utf-8"><title>投射GPS無分神　550iA風雨照劈</title></header><body><h1>投射GPS無分神　550iA風雨照劈</h1><p>寶馬新5系登場，連最頂級最大馬力嘅550iA亦已到港。試車日大雨到七彩，幸好550iA又快又穩之餘，仲有投射式錶板，唔止睇速度，連導航地圖都有埋，即使橫風橫雨一樣揸得信心十足。<br><br>記者：徐影龍<br>攝影：黃子偉<br>Model：Sandy@PureModels</p><p>彩色投射一眼望清</p><p>揸車最煩係遇到兩件事；第一係落大雨，第二就係唔熟路，若然兩樣一齊夾擊，自不然要打醒十二分精神，莫講話揸車樂趣，就連心情都好難放鬆落嚟。好彩呢日揸住嘅係寶馬550iA，作為系列中最強最豪級別，頂級裝備當然應有盡有，我最欣賞係投射式錶板，不單止有速度顯示，仲有簡化咗嘅GPS導航，指出你面前係咩街、距離幾遠要轉彎等，啟動埋語音系統，就算入到新界山旮旯地方，都可以眼望前方專心駕駛兼搵路。<br>試車日碰啱落大雨，我唔會埋怨「個天都唔鍾意我」，反而更可測試吓呢個投射GPS嘅實用性。投射區域大概8×5cm，唔會大到遮住擋風玻璃，但就連街名都顯示得好清楚，仲要採用多色TFT技術，路口、距離唔同色，一眼就望晒所需資訊，橫風橫雨之下駕駛都信心倍增。</p><p>沉穩依然好跑</p><p>550iA跟剛到港嘅535iA，雖然外形分別不太大，只係胎軨以及雙出式尾喉稍稍不同，不過胎軨用上更大更靚嘅19"多輻式，尾喉亦換方形及跟尾唇合為一體，所以即使喺街度一閃而過，亦可一眼就認出係頂級版550iA。性能方面當然屬系列中最強，全因配備咗4.4LV8引擎，更搭上TwinPowerTurbo，令馬力達到407匹，就算比535iA重154kg，多出嘅101匹，點都夠Cover有餘啦。試車一段路，的確感受到頂級豪華車嘅沉厚穩重，但稍踩油門，又畀到你相當驚喜嘅爆飛感覺，穩同快兩者都兼顧得到。「嘆」方面，保留番新5系超長軸距特性，內櫳夠晒闊落舒服，車廂豪華設備亦已屬最齊料版本，除咗535iA都有嘅車外360度監視鏡頭、障礙物偵測、過線警示、電索門同電尾箱門等，後排更加上兩個大屏幕，畀乘客聽歌睇碟，中央獨立冷氣位更附光碟機，換碟、校冷氣更方便就手啦。</p><p>BMW550iA</p><p>引擎：4,395ccV8Turbo<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：8速Steptronic+/-波箱<br>售價：$988,000<br>查詢：BMWHK（25776168）</p></body></html>