<html><header><meta charset="utf-8"><title>新版Android2.1　包銀扮DC</title></header><body><h1>新版Android2.1　包銀扮DC</h1><p>家買手機前，可能仲會問係乜嘢牌子，但再過一年半載，大家可能會改口：呢部機用邊一個系統？諾記剛公佈Mameo系統N900，摩記都唔執輸，派出最新版嘅Android2.1出場，呢部XT701除功能升呢，全黑兼鋼銀包邊嘅外殼，感覺仲相當冷艷，真係唔講得笑。<br><br>記者：陳國輝<br>攝影：黃子偉<br>Model：Debby@PureModels</p><p>多點觸控相簿識浮</p><p>摩記憑住一部Milestone，鹹魚翻生！唔使半年，第二代Milestone又誕生。可能你會問，個Look差唔多，咪又係3.7"芒！勁嘢當然要保留，之但係輕觸手感似乎比上一代有所進步，支援多點觸控，將相片放大縮細唔在講，XT701仲加入虛擬鍵盤，玩咗一陣，覺得打字速度好順暢，連帶上網支援10.2Mbps下載速度，實試過後就發覺唔算好快，要同iPhone3GS比，好似仲差少少。至於睇相時，旋轉、縮放、捽嚟捽去完全無難度，但入到預覽畫面，左右搖晃手機，相片會仿似於水面上漂浮，感覺好真實，令玩味方面又加分。</p><p>待機魚缸動態流暢</p><p>你可能又問，既然有Multi-Touch，操作流暢，玩iPhone都一樣啫！其實，玩XT701應該要數最新版本Android2.1，該系統強項之一係運算速度快，特別要提佢追加一項似有若無嘅動畫Wallpaper，實際用途幾大，各位心中有數；不過，我想講嘅係當開啟3D金魚缸時，莫講話魚身立體感，連缸內氣泡亦鬼咁自然，效果十足播片咁款。支援500萬像素鏡頭，本來無乜特別，但今次竟然加插索愛用開嗰款Xenon閃燈，用佢影夜景應該無乜難度；加埋機身由銀色金屬包邊，感覺型晒。</p><p>BodySnap</p><p>XT701Profile</p><p>處理器：Cortex-A8TIOMAP3430<br>系統：Android2.1<br>記憶體：512MBROM/256MBRAM<br>制式：WCDMA/GSM四頻<br>體積：115.95×60.9×10.9mm<br>重量：139g<br>屏幕：3.7"TFT芒<br>通話時間：550分鐘<br>備用時間：200小時<br>主要功能：500萬像素相機連Xenon閃燈、多點觸控操作、動畫Wallpaper、HSDPA10.2Mbps、支援microSD卡<br><br>查詢：Motorola（25063888）</p></body></html>