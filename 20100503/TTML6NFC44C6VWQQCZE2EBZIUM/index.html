<html><header><meta charset="utf-8"><title>敏妮Talk：當保險變成夢魘 - 溫敏妮</title></header><body><h1>敏妮Talk：當保險變成夢魘 - 溫敏妮</h1><p>前幾日睇本報理財版一篇報道，一個三口之家，爸爸媽媽同囝囝，爸爸月薪6000蚊，媽媽賺1萬。佢哋好積極為未來打算，但就用錯方法，孤注一擲買保險，月供保費超過家庭收入一半，搞到想賣樓供保費。<br>理財版專家提供咗兩個建議畀佢，一係將佢哋住緊層樓出租，成家人投靠親戚，一係就同保險公司傾，降保額減保費。敏妮同理財版位記者講，「呢單case你哋自己作o架？作都唔好咁誇吖！」點知記者畀咗啲保單敏妮睇，證明case全部都係堅嘅。</p><p>唔敢投資諗住保險最穩陣</p><p>咁點解呢對夫婦要買咁多保險？記者話佢哋極端保守，唔敢投資，諗住保險最穩陣，所以除咗壽險、醫療同危疾打孖咁買，全部都要有儲蓄成份，連囝囝嘅教育基金，都係兩份保單。其實唔係理財專家都睇得出佢哋咁做有問題！<br>首先乜嘢係「投資」，以敏妮嘅解釋，就係透過投資工具，將資金增值。咁佢哋買有儲蓄成份嘅保險，點解唔算投資？如果係投資，佢哋就犯咗一個好重要嘅毛病──將雞蛋放晒喺同一個籃裏面。<br>家要點解救？敏妮嘅方法就比專家嘅建議偏激，但希望呢對夫婦都考慮吓。既然係投資，就要有蝕錢嘅準備，即使你唔當自己係投資，輸嘅話要考慮止蝕。敏妮睇過佢哋部份保單，有啲的確供咗整整10年，但有份供咗兩年，大概供咗2萬蚊左右，但仲有幾年要供。呢份保單，不妨考慮停供算喇，冇錯，之前嘅保費係付諸流水，但就可以慳番之後嘅供款。再睇吓買落嘅保單裏面仲有冇類似嘅情況，停供多一兩份，應該可以紓緩資金緊絀嘅問題。<br>真係驚保障不足，轉買份定期壽險，唔好要儲蓄成份，咁會平好多。試諗諗，有乜天災人禍，就話要投靠親戚啫，如果為咗自己儲錢，所以去投靠親戚，好似有啲講唔過去囉！<br>溫敏妮<br> http://wanmanli.com/blogs/ </p></body></html>