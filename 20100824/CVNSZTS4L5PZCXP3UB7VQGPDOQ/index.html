<html><header><meta charset="utf-8"><title>隔牆有耳：何俊仁向黃毓民道歉 - 李八方</title></header><body><h1>隔牆有耳：何俊仁向黃毓民道歉 - 李八方</h1><p>政改表決當晚，黃毓民護送何俊仁離開立法會，算有義氣。但上星期《壹週刊》篇專訪引述咗何俊仁一句，話社民連靜咗唔知係咪同毓民個仔被捕有關，嬲到毓民紮紮跳。鐵頭仁噚日發聲明補鑊，承認失言並公開道歉，但毓民條氣仲係唔順，話何俊仁「用心可誅」，從此割席。<br>何俊仁喺《壹週刊》「非常人語」篇專訪提起社民連民望下跌，佢話：「有支持者問，社民連咩事？點解靜晒？係咪（因為黃毓民）個仔拉咗？」毓民前日辦事處開幕，跟記者行家講到㷫烚烚，話要「重新評價」何俊仁：「要搞就搞我，唔好搞我個仔！」長毛都鬧埋一份，話何俊仁落井下石，要搵佢算賬。</p><p>黃毓民三點反駁</p><p>何俊仁噚日出聲明耍晒冧，「鄭重及誠懇」向毓民同家人道歉。但毓民唔收貨，出番一頁紙聲明，寫咗三個重點反駁。一、今年初個仔喺內地被捕，佢對五區公投都冇動搖；二、「食得鹹魚抵得渴」，但係「禍不及妻兒」；三、社民連黨校普羅政治學苑如火如荼，書展出書，又訪問美加，何來「靜晒」？佢要求何俊仁向社民連道歉，「以推論代替觀察，以猜想代替認識…用心可誅」。</p></body></html>