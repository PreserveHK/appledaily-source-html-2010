<html><header><meta charset="utf-8"><title>WatchPhone插雙卡　兩倍快感</title></header><body><h1>WatchPhone插雙卡　兩倍快感</h1><p>成日覺得，手錶電話呢家嘢，好睇唔好食，即使有話題，銷量亦無保證！不過，對曾經推出過第一代WatchPhone的Topodi嚟講，又未必係事實；皆因一年後，佢再翻兜外形相近嘅手機，但的骰「錶肉」背後，竟然可插兩張SIM卡，支援雙卡雙待，問你服未?!<br><br>記者：陳國輝<br>攝影：梁細權<br>Model：Bambi@Jasco</p><p>取SIM棄microSD</p><p>記得第一代Topodi曾Hit起一股WatchPhone熱，不論大大小小山寨廠亦玩埋一份，甚至韓國LG亦唔例外。但今時今日，好老實，呢陣風已經無咗，加上兩代外形差唔多，同樣用金屬錶帶，設計亦欠缺新鮮感，純粹靠雙卡雙待功能，可否撐起$1,880呢個價位，真係見仁見智。<br>不過，手錶配雙卡雙待始終係首次，有Sales曾經話過，唔少用家批評Topodi換卡唔方便，首先要除錶，再扭開底蓋、拆電，跟住先可以換SIM，比一般手機更麻煩，而呢次加多一個SIM卡位，確實幫到唔少中港人士。但另一方面亦作出犧牲，就係原來microSD位置被SIM卡取代，各位想聽歌睇片，就必須靠內置記憶喇！</p><p>扮3G玩視像通訊</p><p>雖然Topodi唔支援3G制式，但入面居然有「視像通話」功能，係咪好邪門？唔係吹水！開啟該功能後，你會進入Topodi預設嘅內地網頁「手機KK」，成功註冊並登入後，就可以面對面同另一位朋友互Chat。但係玩落，同3G根本係兩回事，所謂「手機KK」，實情係網上聊天工具，你必須成為會員先用到Face-to-Face，再者，雙方唔能夠直接通話，全程只用文字交流，感覺似玩緊視像MSN囉！</p><p>DetailsSnap</p><p>Profile</p><p>制式：GSM900/1800<br>屏幕：1.3"輕觸式<br>電池：450mAh<br>體積：48（直徑）×17mm（厚）<br>重量：約120g<br>主要功能：手寫輸入、音樂及電影播放、藍芽<br>顏色：銀<br>查詢：Like（23953777）</p></body></html>