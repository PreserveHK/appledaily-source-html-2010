<html><header><meta charset="utf-8"><title>Wi-Fi擴音機　靈異事件</title></header><body><h1>Wi-Fi擴音機　靈異事件</h1><p>農曆七月就到！阿媽教落，睇到、聽到乜都咪亂講，但好多小朋友硬係唔記得！假如今晚返屋企，發覺明明無入CD，但喇叭不停播歌？可能……係屋企人買咗ArcamSoloNeo！呢部擴音機支援Wi-Fi，就算無入碟亦可經PC直播歌，日後聽到不明來歷音樂，唔好肴底喇！<br><br>記者：陳國輝<br>攝影：林栢鈞<br>Model：Bambi@Jacso</p><p>試聽：選曲播放無Delay</p><p>Arcam呢個牌子未必人人都識，佢祖家來自英國，級數接近KEF，亦係幾專業嗰隻！旗下SoloNeo雖然係一部擴音機，但與同類產品比較，分別就好大。<br>平時啲Amp一定要駁CD、DVD或者Blu-rayPlayer先有聲，但SoloNeo可以唔接駁任何播放器材，皆因佢內置Wi-Fi傳輸技術，只要連接另一部有Wi-Fi嘅電腦，然後將歌曲存放到WindowsMediaPlayer11嘅媒體櫃內，兩者即時同步，想聽歌、揀歌用番個Arcam遙控器就搞掂，專用Software都免裝，對初玩人士應該唔難上手。<br>或者你會問，用Wi-Fi咪好唔穩定？會唔會聽聽吓斷線，或出現Delay嘅情況，影響晒成首歌質素？老實講，用Wi-Fi上網真係無百分之百係穩定，但筆者試聽一陣，就從未發現過斷線現象，就連Delay都無，感覺似聽CD咁自然；當然，由於經WMP11播放，故僅支援幾類電腦格式，如WAV、MP3、AAC、WMA、FLAC；加上個Amp係採用兩聲道，純聽音樂就OK，但用嚟煲碟甚至試槍聲或低頻爆炸音效，呢樣梗唔係佢嗰瓣。</p><p>支援數碼收音制式</p><p>玩完高清又到3D，今年視頻技術不斷有發展，但呢邊廂亦唔執輸，SoloNeo另一賣點係內置數碼調頻功能（DAB）。近期睇新聞，見鄭大班個數碼電台已準備面世，雖則好壞參半，有人話係收音機發展嘅新突破，亦有人覺得畀幾百至一千蚊買多部收音機，唔化算！其實，SoloNeo並非只着眼香港市場，英國本土已採用數碼廣播一段時間，好似Arcam香港代理話齋，雖然家未用得着，但因為DAB制式之下音色悅耳，甚至接近CD質素，就算現時未Hit得起，但相信未來，數碼調頻功能喺香港都一定走紅。</p><p>Profile</p><p>聲道：2聲道<br>擴音：後級、前級<br>播放：CD、WAV、MP3、AAC、WMA、FLAC<br>廣播：DAB數碼/FM調頻<br>端子：光纖、USB、數碼同軸<br>尺寸：160×40×111mm<br>重量：7.475kg<br>GPAcoustics（24222308）</p></body></html>