<html><header><meta charset="utf-8"><title>狀元故事公屋狀元志願為窮人發聲</title></header><body><h1>狀元故事<br>公屋狀元志願為窮人發聲</h1><p>【本報訊】就讀觀塘瑪利諾書院的應屆10A狀元朱志豪，家住公屋，父親以前當廚師，已失業四年多，一家四口靠母親做家務助理的收入及積蓄過活。但樂觀的朱志豪人窮志不窮，決意用知識改變命運，成為今年唯一一位「公屋狀元」，日後有意修讀社會科學，為窮人發聲。<br>朱志豪與父母及姊姊同住秀茂坪公屋，他表示：「我覺得咁都算係小康之家。平時都會買衫同出街食飯，只係唔會買遊戲機嗰啲，我冇咩興趣。」他自小勤奮讀書，成績一向優異，差不多每年均能考獲最少三千多元獎學金。<br>朱志豪放榜前預期自己有26至28分，足夠拔尖入大學，避過高考，惟事前並未預計能考取10A佳績，「商業科及附加數學成績一向唔太理想，當初揀商業科嚟自修係因為本身讀會計同經濟，呢科好似好筍咁，而且想博多個A，多個機會拔尖」。為彌補自身不足，他報讀了補習班學習答題技巧。</p><p>「錢未必係最重要」</p><p>他平日以看書和拉二胡為樂，中四時出任辯論學會會長，但為準備會考，只有暫時放下這些興趣。說到讀書心得，朱志豪認為除操練歷屆試題及預先訂下讀書策略外，家人支持同樣重要，「屋企人成日煲湯畀我飲，又叫我食生果，家姐今日又係屋企做後援幫我搵學校」。<br>他以VenturesinDevelopment行政總裁蘇芷君為榜樣，希望日後升讀社會科學系，「佢放棄咗份高薪厚職搞社企，啟發到我錢未必係最重要，不過社會科學系都係暫時覺得有興趣，最後決定未知」。</p></body></html>