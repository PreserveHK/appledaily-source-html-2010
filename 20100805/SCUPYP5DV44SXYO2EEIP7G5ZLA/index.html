<html><header><meta charset="utf-8"><title>求驗客手記：拜師學巴西柔術C朗變武林高手 - 求驗客</title></header><body><h1>求驗客手記：拜師學巴西柔術<br>C朗變武林高手 - 求驗客</h1><p>貴為全球身價最貴足球員嘅葡萄牙球星基斯坦奴朗拿度（C朗），憑佢型爆嘅笑容、健碩嘅肌肉贏得萬千少女嘅歡心，成為全球男男女女嘅偶像；之不過呢位身價8,000萬鎊嘅球星嘅偶像究竟係邊個？原來就係身處美國洛杉磯嘅巴西柔術（BrazilianJiuJitsu）大師萊斯（RoyceGracie），C朗日前仲同皇馬隊友卡卡，拜會萊斯跟佢學番幾招㖭！</p><p>與卡卡拜訪學兩招</p><p>25歲嘅C朗身邊女友如走馬燈成日轉就人所共知，查實佢亦都對巴西柔術極為着迷，今次佢拜會嘅萊斯來頭實在唔嘢少，皆因佢就係將巴西柔術發揚光大之人物，現年43歲嘅萊斯來自加拉斯（Gracie）家族，萊斯嘅伯父卡洛斯（CarlosGracie）曾隨日本柔道創始人嘅弟子前田光世學習，卡洛斯再將技藝教授畀萊斯嘅父親希里奧（HelioGracie），希里奧之後再將技術演化為現代巴西柔術，萊斯憑巴西柔術3次贏得終極格鬥錦標賽（UltimateFightingChampionship）嘅冠軍，C朗亦都話自少已收集有關萊斯嘅比賽錄影帶，故此佢呢次受到家喺洛杉磯開班授徒嘅萊斯邀請後，就二話不說與同樣有興趣嘅卡卡拜訪。</p><p>箍頸鎖喉學到足</p><p>C朗見到偶像當然興奮，仲即刻問萊斯點樣可以憑巴西柔術，對付身材比自己高大嘅對手，萊斯亦都好好教導C朗，C朗亦將箍頸、鎖喉等動作學到足！與萊斯同為巴西嘅同鄉卡卡，兩人亦都「雞啄唔斷」，大談身為職業運動員都應該要遠離煙、酒，卡卡仲笑話佢同萊斯都係「老一代嘅運動員」喎！<br>學藝完畢之後，卡卡、C朗之後仲同萊斯嘅兒子簽名、合照，萊斯嘅兒子都當C朗係偶像，合照時笑到四萬咁口。呢次C朗學巴西柔術增強自衞能力，係唔係避免成日「搶女」嘅「後遺症」，就不得而知啦！</p><p>知多啲</p><p>巴西柔術源於加拉斯家族將日本傳統柔術演變，創造一門新的格鬥術，故又稱加拉斯柔術（GracieJiu-Jitsu），特色為注重地面打鬥為主，適合身材矮小者應付高大對手，練習柔術者可以擊打等技巧制服對手。</p></body></html>