<html><header><meta charset="utf-8"><title>中環在線：遠展市值未達百億　邱達昌：好鬼㷫 - 李華華</title></header><body><h1>中環在線：遠展市值未達百億　邱達昌：好鬼㷫 - 李華華</h1><p>嗰頭有人愁緊三餐溫飽，呢邊就有個CEO嫌公司未夠勁。老牌地產股遠東發展（035）6月底宣佈，分拆旗下嘅酒店業務上市，遠展CEO、邱家二公子邱達昌（圖）開完股東大會，就坐定定同傳媒解釋分拆上市呢招有幾咁用心良苦。<br>邱達昌又自爆，話10年前曾經同一個記者誇下海口，話遠展嘅市值，10年內要翻10倍，變身超過100億元嘅上市公司！但截至噚日，遠展既市值只得44億元，佢好激動咁話「好鬼㷫」，明明計埋啲酒店，資產值過百億都唔止啦，但係市值就硬係追唔上，激鬼死佢咁話，所以分拆咗就可以解決呢個問題喇！<br>查實邱二公子使乜咁㷫呢？數字呢啲嘢如浮雲，再講，雖則話當年聽佢許下宏願嘅記者依家仲響行內，但話唔定人哋根本唔記得你當年講過乜。<br>李華華</p></body></html>