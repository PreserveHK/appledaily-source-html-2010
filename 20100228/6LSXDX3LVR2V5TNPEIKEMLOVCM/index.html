<html><header><meta charset="utf-8"><title>娛圈360：大紅燈謎猜猜猜</title></header><body><h1>娛圈360：大紅燈謎猜猜猜</h1><p>今日係元宵佳節，係中國情人節，古時才子佳人趁呢日一邊猜燈謎一邊覓良緣。家索模JessicaC.嘅34C大紅燈籠高高掛，號召天下群雄教佢猜燈謎學中文才子，蔡卓妍（阿Sa）差一條就全中，周秀娜排第二，可惜HotCha集三人之力只係答到六條，中文水平同Jessica差唔多嘅薛凱琪就中三條，睇嚟Jessica要搵才子陶傑教路先得喇。　撰文：李全</p><p>正月十五之謎</p><p>1.懸崖勒馬，猜國名<br>02.拆信，猜中國城市名<br>03.潛水艇，猜四字成語<br>04.2110，猜一個字<br>05.將軍無棋，猜香港一個地方<br>06.太公買樓，猜歌手名<br>07.孔雀收屏，猜一三國時代人物<br>08.牛住和尚屋，猜一字<br>09.恭喜發財，猜國家名<br>10.中秋不見月，猜一食品<br>11.有甚麼是越削越大？猜地理現象<br>12.九十分，猜成語<br>13.HelloKitty賣晒，猜台北地區地名<br>14.小豬識冲凉，猜五四作家<br>15.馬英九老竇揸的士，猜成語<br>（答案詳見本版末）</p><p>楊千嬅最叻畀利是</p><p>丁太楊千嬅冇咗老公丁子高喺身邊，平時膽生毛乜都敢試嘅烈女忽然收掣，15題中只答到6題，其餘9題全部交白卷，估都唔肯估吓，認真水皮，就連「HelloKitty賣晒」咁淺都答唔到，之不過一講到「恭喜發財」（猜地方名）就完全冇難度，可能因為第一年派利是，所以對於畀利是（比利時）特別敏感啩！</p><p>佘詩曼怕水洗唔清</p><p>三好佘詩曼成績算唔錯，但好笑在唔知係咪因為同陳豪單緋聞傳到水洗都唔清，搞到見慣風浪嘅阿佘，見到陳豪在場都有啲慌失失，搞到籮籮攣，第13題「貓空」寫成「貓清」，不過佢都及時發現，唔使貽笑大方喇。</p><p>陳偉霆直男新典範</p><p>陳偉霆個人大大隻隻，寫嘅字都有番咁上下size，唔識就打個大交叉，睇嚟William都係屬於有嗰句講嗰句嘅人，而且呢位直男仲好有諗頭，問佢2110佢搞出個橫版「言」字；問佢「牛住和尚屋」，佢又自創咗「」字。</p><p>蔡卓妍至叻80後</p><p>蔡卓妍（阿Sa）確係精靈，原本以為佢呢啲80後只係識潮語，點知連燈謎呢啲咁舊式嘅玩意都難佢唔到，答中14題，得最後一條「老馬識途」唔識答。話晒老馬呢家嘢唔啱後生女。<br>至於阿Sa將「房祖名」寫成「房祖明」亦可以理解，皆因祖名以前確係叫祖明，不過幾年前已經改咗，可能阿Sa忙到冇時間睇報章雜誌先發現唔到啩。</p><p>薛凱琪唔識房祖名</p><p>由細到大學法文、讀國際學校，中文識聽唔識睇嘅薛凱琪，入行6年幾，中文程度仍然係有限公司，唔攞零蛋都算叻！有趣嘅係佢似乎專長地理知識，皆因佢答中咗「將軍無棋」同「HelloKitty賣晒」呢兩題。可惜特別為佢而設嘅「太公買樓」竟然要人提水先識係房祖名，唔通呢位過氣honey冇教過佢？</p><p>王祖藍蠱惑搵槍手</p><p>要證明畀人睇矮仔多計嘅王祖藍，「九十分」（答案是得寸進尺）個「寸」就寫多咗隻撐艇，唔知係有心搞笑定手民之誤。表面上祖藍答中12題成績唔錯，查實有兩題同祖國有關嘅題目要請槍幫手，筆迹明顯唔同。</p><p>官恩娜番書妹發威</p><p>讀番書大嘅官恩娜，本來對佢期望唔大，15題唔識6題就漏空，表現竟然仲好過好多本地薑，令人大跌眼鏡。不過最令人驚喜嘅，就係曾自嘲嘅Ella答嗰9題全部答啱，而且冇寫錯字，難怪佢讚自己話：「雖然我讀書麻麻哋，但假假哋都讀過十幾年中文o架！」</p><p>胡定欣寫錯字扣分</p><p>胡定欣答中10題，估唔到佢連「中秋不見月」咁深都估到，偏偏最淺嘅「懸崖勒馬」（猜地名）就唔識答。其實佢第二條「潛水艇」（猜成語）本來都答啱o架，可惜個「瞞」字寫錯變成「滿」字，點畀分呀？</p><p>周秀娜爭氣醒目女</p><p>食腦之人周秀娜，成績僅次於阿Sa，答中13題，有兩題答唔到，其中屬高難度嘅「九十分」（猜成語）十組藝人裏面得三組答到，所以娜娜估唔到都係正常。曾經喺科大演講俾人轟冇知識，其後娜娜話：「我唔識答咪話唔識答囉，我又唔覺得台下有邊個會識答。」事實證明文學題同地理題都考佢唔到，唯一寫錯嘅只係「竹園」變「竹原」，好彩嗱嗱聲改番。</p><p>HotCha三儍估答案</p><p>古語有云：「三個臭皮匠，勝過一個諸葛亮」。估唔到集三人之力都只係答到6題，平均每人答中兩題，三個本地薑嘅命中率仲低過唔識中文嘅薛凱琪。雖則話燈謎係古老玩意，不過睇番啲題目都唔算深，奇在「九十分」呢題冇乜人識答嘅，又俾佢哋三個估中，真係估佢唔到呀！</p><p>答案</p><p>01.危地馬拉<br>02.開封<br>03.瞞天過海<br>04.言<br>05.竹園<br>06.房祖名<br>07.關羽<br>08.特<br>09.比利時<br>10.雲吞<br>11.山洞<br>12.得寸進尺<br>13.貓空<br>14.朱自清<br>15.老馬識途</p></body></html>