<html><header><meta charset="utf-8"><title>隔牆有耳：0NLYU車牌21萬成交 - 李八方</title></header><body><h1>隔牆有耳：0NLYU車牌21萬成交 - 李八方</h1><p>運輸署噚日舉行自訂車牌拍賣，全日最高成交價係0NLYU以21萬元成交，呢個價錢，難怪只有你捨得。第二高價係雙字母YL，17萬元賣出，拍賣前被認為應該幾高價嘅SM，結果12萬元就有交易。<br>虎年買T1GERS車牌，只需10,000蚊，1G0R車牌都係賣12,000蚊，呢個一哥身價十分平民化，同普羅C1T1ZEN一樣賣咁多錢，反而人仔就值錢，RMB要24,000蚊先扑槌，不過都唔及PETER矜貴，嗌到30,000蚊先成交。<br>環保車價錢高，EC0CAR卻大平賣，5,000蚊底價賣出，屯門TUENMUN賣到7,000蚊，PAR1S都係5,000蚊咋，估佢唔到喎。全日拍賣共得260萬元。</p></body></html>