<html><header><meta charset="utf-8"><title>48歲洛文街坊look教波</title></header><body><h1>48歲洛文街坊look教波</h1><p>有一定波齡嘅籃球迷，相信對「妖虫」洛文絕不陌生，呢個只得6呎8吋嘅NBA籃板王，最新搞作竟然係以「街坊look」重返籃壇教波，真係估佢唔到。</p><p>洛文於00年退休後，NBA有濃厚個人風格嘅球員買少見少；而洛文周不時撈過界，好似打摔角、拍戲同出自傳等，但佢最近終於回歸籃球場。<br>當然以洛文48歲高齡，冇咩可能做球員，所以美國小聯盟埃爾邁拉老虎狗隊（ElmiraBulldogs），就搵咗佢客串做教練過吓癮；美國啲籃球教練通常都西裝骨骨帶波，但洛文睬你都儍，T恤牛仔褲兼戴Cap帽，遇到不滿裁決，更加指住球證「問候」。</p><p>洛文帶隊得300人睇</p><p>講番戰果，洛文帶老虎狗隊兩戰都贏，先以100:99擊敗加登州叛逆者；情人節當晚就以105:103贏紐約巫師。雖然洛文做教練，但老虎狗隊票房都係麻麻，對巫師一戰只得300人入場，仲少過香港一場普通甲一；洛文解釋：「比賽撞正情人節，又有明星賽、冬奧……；我知情人節好重要，所以預咗咁少觀眾。」<br>老虎狗隊班主史美斯冇透露用咗幾錢請洛文，但佢對埃爾邁拉市球迷就有啲微言：「我知埃爾邁拉係冰曲城市，我已經好盡力咁推廣籃球，你仲想我可以做啲乜？」其實好多同洛文同期嘅球員，好似伊榮咁都做緊NBA球隊助教，如果其他球隊都搞噱頭，不妨諗埋佢哋。</p><p>洛文小檔案</p><p>出生日期︰13/05/61（48歲）<br>身高︰2米03<br>體重︰110公斤<br>專項︰籃球<br>現況︰不能盡錄<br>威水史︰7屆NBA籃板王（92-98）、5屆NBA總冠軍（89,90,96-98）</p></body></html>