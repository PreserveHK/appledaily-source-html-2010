<html><header><meta charset="utf-8"><title>BMW130iA　M字辣裝</title></header><body><h1>BMW130iA　M字辣裝</h1><p>一般人由駕駛日本車提升至歐洲車，價錢低的入門車總是首選，不過價錢低不等於性能低！寶馬1系中的130iA，外形瀟灑，擁有258匹馬力，代理最近更推出特別版，免費Upgrade多款原屬M-Sport車系的配件，既然睇得又劈得，自然成為想升Grade的車主啦！<br><br>記者：趙慧敏<br>攝影：陳陶鈞<br>Model：Wing@Puremodels</p><p>反應快夾爽</p><p>唔好以為加料130iA才有睇頭，其實就算係齋版都充滿驚喜，車櫳及中控台位置採用大量金屬物料作配飾，加上原裝配備的天窗，令車廂空間感大增。啱啱喺呢幾日颳起大風嘅時間試車，雖然車仔細細，但絕對稱得上是馬路小辣椒，無論係直路玩突然加速，又或者在空地玩吓迴旋8字，用埋+/-波撥片，反應快夾爽，操控手到拿來，駕駛樂趣超晒班。<br>我覺得絕不能視它為一般入門車，因為擁有258匹馬力，峯值扭力310Nm於2,600轉已經開始釋出，由0至100km/h只需6.3秒，諗住係新牌仔玩玩吓，似乎嘥料啲呢！</p><p>M-Sport配件加辣</p><p>作為寶馬1系車中高性能版本的130iA，實力不容置疑，不過有實力之餘，外形都要襯到絕，雖然揭背式設計令車形略細，但擁有銳利的頭燈及骨線，感覺柔中見剛。如果想加重料，配上M-Sport配件當然最理想，但要加大荷包負擔呢！不過今次代理賣大包，免費為130iA裝身，仲推出優惠價，單是車價已平5萬，如計埋M-Sport配件，又真係好着數。事實上增加配件後，感覺確係猛料，駕駛座及前座乘客位都換上真皮SportSeat，雖然並非桶形跑車座椅，但承托力十足，兩邊微微包着上身，少了跑車椅的侷促感，但安全感依然畀到你。至於擁有多功能按鈕的M-Sport軚環，底部更有M字標誌，配埋+/-波撥片，駕駛樂趣自然再升級。</p><p>130iAHatchbackLimitedEdition</p><p>引擎：2,996cc直六<br>馬力：258hp/6,600rpm<br>扭力：310Nm/2,600-3,000rpm<br>傳動：6速Steptronic+/-波箱<br>售價：$349,000（推廣價）<br>查詢：31299000（BMWHK）</p></body></html>