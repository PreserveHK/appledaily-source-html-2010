<html><header><meta charset="utf-8"><title>Smartphone溝Netbook　Android筆電變大咗</title></header><body><h1>Smartphone溝Netbook　Android筆電變大咗</h1><p>Android手機就聽得多，隨住人氣急升，除咗手機之外，亦開始在Tablet上出現，最近就更進一步，上埋電腦身。東芝SmartbookAC100就係首部Android小筆電，有鍵盤可雙手打字外，屏幕仲由手機芒仔升級到10.1"，睇得舒服啲，加上唔夠1kg嘅重量，亦可以拎得輕鬆啲。<br><br>記者：許福合<br>攝影：伍慶泉<br>Model：JeanaHo@GME</p><p>五星級機型</p><p>東芝將呢部AC100叫做Smartbook，顧名思義，就是打正旗號想將Smartphone同Netbook結合。AC100外形認真唔錯，以黑色為主色，再加上勁搶眼嘅橙色線條做配襯，極有東瀛機風格，係近期新機比較少見。而且個芒由手機級芒仔升呢成電腦級10.1"，但機身重量仍然Keep到超輕身，只有870g，試用時ModelJeana三隻手指托住近10分鐘，仍然輕鬆，NoProblem！厚度都只係14-21mm，配上碳纖維紋理，機面唔怕留手指模，外形可以畀5星佢！</p><p>雙核心速度爽快</p><p>留意，不要誤會Smartbook係一部電話，佢係無電話功能，亦無3G上網，偏向作為一部用Android系統嘅電腦，UI介面同手機好相似，不過無Touch芒下，操作就變成同傳統電腦一樣，主要靠鍵盤同TouchPad。桌面亦如手機一樣，有五個頁面，可以自己安排設計，亦可以放置常用嘅Widgets。系統並非視窗品牌，鍵盤上自然無咗「旗仔」掣，代替嘅係數個可以快速啟動軟件嘅快速鍵，亦留有搜索鍵，一按就可到Google搵資料。<br>不過用家最關心，可能都係效能表現，使用NVIDIATegra2501GHz處理器，有雙核心架構，用起來比現時Netbook更爽快，啟動軟件速度都算合格，試過播放高清影片，順暢度亦算滿意，但屏幕解像度只有1,024×600，使用《Opera》睇中文字時，亦唔多靚，好彩電池可以玩到8粒鐘，加上輕巧嘅機身，需要流動電腦工作嘅用家可以考慮。</p><p>Smartbook預載Apps</p><p>玩完Smartbook後，發現除咗無電話功能，亦唔見有GoogleMaps、Gmail同Gtalk等Google應用工具，甚至無埋AndroidMarket，需要用家自己下載安裝。取而代之係多個東芝自選軟件。</p><p>ToshibaMediaPlayer
</p><p>可以播放音樂、相片同影片，另外亦支援Feeds及伺服器串流播放，係一個萬能播放軟件。</p><p>DocumentsToGo</p><p>係一個老牌文件工具，不但支援Word、Excel、Powerpoint，連PDF文件亦可通吃。</p><p>全屏幕播片</p><p>播放影片時可以全屏幕欣賞，按一下TouchPad會出現控制面板，影片播放亦算流暢。</p><p>Opera上網</p><p>跟機會有埋Opera瀏覽器，速度相當快，但中文字體唔多靚，亦未有安裝Flash播放器。</p><p>Profile</p><p>處理器：NVIDIATegra2501GHz<br>系統：Android2.1<br>重量：870g<br>內存：16GB<br>屏幕：10.1"1,024×600<br>記憶體：512MB<br>功能：HDMI輸出、Wi-Fi、藍芽、SD讀卡器<br>體積：262×189.8×14-21mm<br>查詢：其士（29533555）</p></body></html>