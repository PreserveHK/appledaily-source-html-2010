<html><header><meta charset="utf-8"><title>代Cult1：80後聽Twins《女人味》　吊沙包寫字練功</title></header><body><h1>代Cult1：80後<br>聽Twins《女人味》　吊沙包寫字練功</h1><p>香港人對道士最深刻的印象多從電視電影得來，驅邪捉鬼趕殭屍，尤以林正英道士形象最深入民心。時至今日，道士不再是神秘的行業，更吸引不少80後修道，而且修練養生的方式也可以很In。<br><br>記者：林佩婷<br>攝影：梁細權、譚盈傑<br>部份相片由受訪者提供
</p><p>打機變修道</p><p>十年前是中學生的少文，不愛讀書愛流連網吧打機。想不到偶遇師傅鄧康仕道長，除令他修心養性，更改變他對修道的觀念。「當時一班人去網吧打機，突然有日有個叔叔跟我們一齊打，最後還將200多人組成『香港互動智能技術提昇學會』，要操行好先可以入會，那時羊群心理，人入我又入。學會分成不同組別，以隊長制，又畀我做到副隊長。師傅經常跟我們講道理，好似話：『高手打機打得叻，就算輸咗都唔會鬧人，自認係高手就唔會亂發脾氣。』小孩子可能會同父母有隔膜，但我跟師傅傾得好開心，入會後先知他是道長。」別以為搞個學會好隨便，成個會好有規模，隊長要做學會的行政工作，負責自己隊伍會員的操守，少文作為副隊長更要寫報告向上滙報，還要搞打機比賽，行為好會有打機優惠，令大家有良性打機心態。<br>少文小時候對道教印象只來自和媽媽去問米、扶乩，自從拜師後，跟師傅接觸得多，自然對道教了解加深。「細個打機脾氣差，跟師傅聽道理改變心性，他講學道心得我又無抗拒，上師傅屋企佢講道教經典哲理，再了解道教分科儀、符籙、養生，師傅主力以養生為主，又見師姐練功用毛筆慢寫書法，就拜師學埋一份。」和師傅猶如一家人，見他無所事事，師傅介紹他到網吧打工。之後網吧結業，他們又到黃宏發區議員辦事處借地方落腳成立「北斗青年會」，協助做社區文件政策助選團、宣傳地區活動，有空便回去練功。06年有見對道學有一定了解，練功如寫道功書法、音樂氣功，不但幫到自己更幫到人，最後正式入道成為道教徒，現為香港儒釋道院做事務幹事。「就算寫書法8小時都不覺攰，托法水一兩小時無手震。音樂氣功較難，因為要用丹田呼吸。試過懶想唔練，但發現唔練唔得，對自己有幫助，以前扒龍舟整傷氣門，練了一段時間自然痊癒了。有個師兄哮喘好勁，練完好番。現在我負責教練功，有些糖尿病、高血壓等病人，用道功書法，吊着重沙袋練功，來增強體內機能，可以治病。我們練功會用流行曲，試過用《老竇咪索K》、《女人味》、KennyG等歌，練到最後會隨音波走動，用甚麼歌都無所謂。最好是我們可以包容其他宗教，好似信基督教就寫創世紀、信佛寫佛經。」<br>最初他信道，家人朋友全以為主力做打齋，似邪教。經過多年，他說最大的得益是和家人關係變好，識得互相溝通。對於80後想做道士，他就說不大容易。「自己當初好彩受引導，其實學道唔難，最緊要有決心，要知為何入道。」</p><p>　<br>練功治發燒頭暈</p><p>別以為道士只得男性，一身OL打扮的阿怡入道5年，現時亦是香港儒釋道院秘書。5年前同樣對道教一無所知，唯一印象只有電視劇。剛好當時男友跟了道教師傅，偶然下和師傅見面，從而了解到道家態度。「本身都信有神，同師傅傾偈感覺好親切友善，了解到生活就是道的態度，他曾經講過：『地球反射人類影子在月亮，你有幾個影在月亮？』然後他說：『有無限咁多個』，代表思想不要只想一邊，要用多角度思考，這些問題以前從不會想。他會用易明說話教道教知識，不會死背書。最簡單莫過於『錯就認、打就企定』。這些，以前都有其他宗教向我傳道，但總覺無必要。如是者和師傅傾了半年，了解到修道學養生更可以做功德幫人，於是入道。」<br></p><p>練功一視同仁，阿怡和師兄練的方法一樣，養生功包括道功書法、托法水和音樂氣功三套。以前她說自己身子差，經常頭暈發燒，練了4、5年後都沒甚看過西醫。「道功書法最初會用正常毛筆，之後會逐漸加重加長，用來訓練耐性定力。我最勁練三四小時，手綁7、8磅沙袋練，整個人會放鬆，舒服到瞌眼瞓。大約半年左右我開始練托法水，手紮四五個沙包，托着一碗水來練平衡，內裏還有烏龜游水，最初總會倒瀉少少，練了一年左右就好定。音樂氣功最初聽佛曲練，跟着中樂、時代曲都有，手腳綁沙袋跟音樂韻律舞動身體，以增強內機能，借音樂忘音樂。最初企定定動作好硬，師傅話隨便郁就得，不要『成碌木』不自然。於是我慢慢感受隨心所欲地跳，最長跳足9小時。平時師傅好開明，唔會亂鬧人，但做儀式錯了要罰跪壇10個鐘無得走，不過跪完照樣行得走得，都係多得有練功。」阿怡以前閒時愛唱K，現在想法更多方面深層次，諗法變得樂觀。「以前只懂吃喝玩樂，現在跟師傅出去幫社會做公益。最初家人會覺奇怪，但時間證明一切。以前後生邊個唔寸？我現在無咁寸、講說話都無咁倔。」</p><p>網址： http://www.dao.org.hk/ </p><p>　<br>劈肚一刀兩斷</p><p>一身斯文打扮的Ray從事金融業，晚上收工則改穿道袍回道壇做法事儀式。信道10年的他，最初以為只得林正英那種捉鬼驅邪的道士。讀書時常在討論區見人講鬼神，覺得好奇，之後經朋友認識曾理清師傅，繼而去靝一善壇看看，「初時都驚是邪教或呃錢黨，但去到發覺無想像中咁『神經』，還了解到原來道教涉及好多科學、符咒及風水，可驅邪轉運、醫病。整個學師過程師傅不收學費，而且有教無類，就正式拜師。首次入教過刀當然驚，師兄還嚇我小心漏水，過刀那一下好痛。這一刀代表跟以前一刀兩斷，重新開始。」</p><p>初入門學背咒寫符，咒語種類繁多，有天上神、地主咒、門官咒等，背了半年才叫背得出。他說師傅不會強迫學習，但舊咒未識，新咒免問。當助手打點，寫符少不了，最初真似鬼畫符。「要用花紅粉混水來寫就更難，每逢初一、十五都要用符，惟有早幾日寫，一套22道符試過寫4小時才搞掂。」如是者過了兩年，經考證終可去江西受籙，註冊成為正一派道士。學道10年，他說最難忘是幫到有強迫症的朋友，「他不能坐私家車或的士等四輪車，我幫他祭煞，做完後他已可落街坐的士返家。另一次就是今年6月到東莞做祈福法事，過程中突然天色轉陰，念『請神咒』部份內容可呼風喚雨，忽然行雷閃電，當時真的好開心，因是要法事成功，才做到天地交感。」<br>道教有過千年歷史，各方都有變化。「有些師傅亂來，甚至寫自己個名落去。七八十年代還有符書符咒買賣，更有幾十萬一條符咒。又好似以前六壬不穿道服，後曾師傅再深入到江西龍虎山正一派等地了解有關文化，研究正統道服，現在道服有文、武衣之分。」現時Ray學習紫微斗數和風水，希望了解更多。講到收徒弟，他說暫未遇到合適人選。「揀徒弟希望他勤力上進，好多年輕人太急進，又怎會領略到道教意思，做到天人感應呢？」
</p><p>網址： http://www.tinyatsintan.com/web/ </p></body></html>