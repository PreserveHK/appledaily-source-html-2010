<html><header><meta charset="utf-8"><title>四方Look　MotoFlipoutMB511任扭</title></header><body><h1>四方Look　MotoFlipoutMB511任扭</h1><p>觸屏手機大行其道，但望落部部都差唔多樣；想玩獨立？與別不同！最近有唔少搞頭嘅Moto又有新貢獻，推出一部「正」氣十足嘅FlipoutMB511，四平八穩嘅方正機身，原來可以扭出個鍵盤打字，仲可以換個啱自己Style嘅靚殼；但話時話，佢真係幾似iPodnano孖生兄弟喎！<br><br>記者：許福合<br>攝影：梁細權<br>Model：Hidy@GME</p><p>倉頡碼鍵盤</p><p>今次FlipoutMB511外形咁搞鬼，而且因為上星期就推出預售，所以唔少人都有機會見過佢個樣，通常第一眼都估唔到佢係手機，事關如果唔扭個鍵盤出嚟，真係似部MP3機多啲。<br>鍵盤扭出嘅過程其實都好順暢，而扭到盡近90度才會感覺到卡位，但要留意中間會有回彈力，試過幾次想扮型，單手Fling出鍵盤，但有相當難度，有時間嘅可以苦練吓。其實，當扭出鍵盤之後，外形都有啲似BlackBerry，不過我就略嫌啲掣太細粒，易打錯字，如果你係女仔兼十指纖纖就另作別論；留意鍵盤已印上倉頡碼，要打中文好方便！</p><p>縮放Widgets</p><p>雖然MB511內置有鍵盤，不過收埋嘅時候，機身厚度其實都只係17mm，收埋放入褲都絕對唔會頂住；而2.8吋QVGA屏幕（320×240）雖然唔算大，不過基本功能都無漏油，例如多點觸控操作，睇網頁或相片都可做到縮放效果，而且因為畫面係橫向，所以聯絡人、通話及目錄掣都放咗喺右邊，用起嚟就更加順手喇。<br>作為Android手機，MB511當然可使用Widgets，部份Widgets更可以Resizes，長按一陣就可以拉大縮細，想睇幾多都可以自己話事。</p><p>試扭</p><p>小意見</p><p>MB511規格唔算頂班，連相機都只得300萬像素！但以一部玩樣、玩過癮嘅手機，MB511絕對稱職；價錢$2,580亦唔過份，跟機有四色機殼，換殼過程又唔難，日日轉Look都好方便。</p><p>Profile</p><p>制式：3G、GSM雙頻、HSDPA7.2Mbps<br>操作系統：Android2.1<br>屏幕：2.8"QVGA（320×240）TFT<br>功能：300萬像素相機、H.264、MPEG-4影片播放及攝錄、512MB內置記憶、支援32GBmicroSD、Wi-Fi<br>通話時間：360分鐘<br>備用時間：365小時<br>體積：67×67×17mm<br>重量：120g<br>查詢：Motorola（25063888）</p></body></html>