<html><header><meta charset="utf-8"><title>GalaxyTab打iPad七吋　溝手機上位</title></header><body><h1>GalaxyTab打iPad七吋　溝手機上位</h1><p>上星期蘋果教主SteveJobs寸盡一眾7"Tablet，黑莓更忍不住發新聞稿還拖！真係咁差？未必！好似Samsung就立即推出首部Androidv2.2平板電腦GalaxyTab，能否砌贏iPad就未知，但佢可支援3G上網、手機通話、連視像都搞得掂，以事實證明7"芒一樣得！<br><br>記者：陳國輝<br>攝影：陳盛臣<br>Model：Bambi@Jacso</p><p>單手包得實　iPad偏黃</p><p>以屏幕尺寸定輸贏，似乎唔公平！好似iPad咁，雖然個芒達到9.7"，比GalaxyTab闊咗2.7"，但原來唔係人人接受到。有用家就覺得，iPad又大部又重，攜帶唔方便，相反GalaxyTab唔單止比佢輕咗一半，加上機身闊度剛好能夠用一隻手揸住，論流動性，話唔定GalaxyTab仲適合㖭！<br>大家最關心嘅可能係屏幕質素，我哋嘗試將兩部機調校到最光然後作比較；發現所有白色嘅地方，GalaxyTab竟然偏藍，而iPad就偏黃！究竟邊種色溫較適合自己，因人而異；我哋仲試過播片、睇相，單從細緻度嚟睇，似乎iPad都係佔優。
</p><p>插免提　隨街傾視像</p><p>若係蘋果Fans就無嘢講！但我比較貪心，鍾意GalaxyTab加入埋電話功能，除咗話音，仲可利用前置式鏡頭玩VideoCall，唔用都至少多個Choice！可能你又話，咁大部「手機」，用佢實俾人笑到面黃，好在跟機送埋Handsfree，插落3.5mm頭聽歌又得，傾電話亦得，甚至乎額外買多隻藍芽耳機，咁就更方便。<br>另外，機身內置多款應用程式，特別一提係eBook功能，佢除咗有「ReadersHub」提供達200萬本電子書、雜誌及報章之外，仲同多間本港出版社合作，提供約400幾本電子書，試用7"芒睇書、揭頁，感覺唔錯喎！</p><p>分唇實試</p><p>DetailsCheck!</p><p>Profile</p><p>作業系統：Androidv2.2<br>處理器：1GHz<br>體積：199.09×120.45×11.98mm<br>重量：380g<br>屏幕：7"WSVGA輕觸芒<br>通話時間：37（2G）/18（3G）小時<br>備用時間：1,810（2G）/1,480（3G）小時<br>主要功能：視像電話、Multi-Tasking、Multi-Touch、內置16GB、Wi-Fi、300萬像素相機、microSDHC、USB2.0<br>查詢：Samsung（36984698）</p></body></html>