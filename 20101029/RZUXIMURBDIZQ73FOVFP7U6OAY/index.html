<html><header><meta charset="utf-8"><title>中環在線：大笨象操控銀價？ - 李華華</title></header><body><h1>中環在線：大笨象操控銀價？ - 李華華</h1><p>滙豐呢隻最近唔係點郁嘅大笨象，最近都冇乜好消息。早排班極高層因為爭做主席，搞場六國大封相，前日又俾美國嘅散戶將佢軍！<br>美國紐約曼克頓聯邦法院喺星期三，收到兩宗分別控告滙豐同摩根大通嘅case，內容係兩名散戶狀告呢兩間大行操控銀價，令到佢哋輸錢喎。<br>咁告咩呢？其中一個散戶P先生話，08年嗰陣買咗啲白銀期貨同期權玩吓，點知滙豐同摩通狂造淡倉，懷疑兩間行打籠通質低個價，累佢輸錢。<br>另一個訴訟人B，話自己喺08年8月買銀，但摩通沽貨搞到銀價兩日跌2成，投資者嘈完之後政府就跟進，自此銀價表現就好省鏡，仲要跑贏埋黃金，畫公仔唔使畫出腸！<br>其實呢班散戶應該係新丁入場，華華聽行內專家話，大行俾人話操控銀價根本唔算新聞，因為銀市場其實得嗰幾個大戶玩家，華華都好想知佢兩位究竟告得入否！</p></body></html>