<html><header><meta charset="utf-8"><title>馮仁昭四圍超：郭思琳認夜宿崔建邦家「佢係好男仔」 - 馮仁昭</title></header><body><h1>馮仁昭四圍超：郭思琳認夜宿崔建邦家<br>「佢係好男仔」 - 馮仁昭</h1><p>現年31歲嘅崔建邦近年經常被影到媾女，上年更玩出火，狠撇o靚模鄺慧敏（中巴）時，向女方動粗鬧上法庭，最終崔建邦免留案底，自簽保5,000蚊，但要守行為一年。經過咁大教訓，被無綫踢入雪櫃嘅崔建邦顯然仲未知驚，佢日前又涉嫌醉駕被捕，近日仲被發現佢背正印女友唐詩詠，帶StarzPeople模特兒、曾被傳整容嘅「翻版李嘉欣」郭思琳返西貢新屋過夜，花心本性復燃。</p><p>唐詩詠：唔方便講</p><p>崔建邦啱啱冧掂無綫高層樂易玲獲解凍，呢頭走出雪櫃，嗰頭又掛住媾女，被人發現本月18日郭思琳喺崔建邦屋企過完夜，女方仲喺冇遮冇掩嘅落地玻璃前換衫，同一間房走出嚟嘅崔建邦就赤膊出嚟準備燙衫。郭思琳為遮掩倦容，戴住副大黑超，但難掩嘴角含春離開。崔建邦雖速食完郭思琳，但過咗幾日又召唐詩詠過嚟新屋短敍，享盡齊人福。<br>馮仁昭噚日打畀崔建邦新歡郭思琳，佢否認戀情：「我識咗Amigo（崔建邦）幾年，嗰晚我哋好多人喺屋企，我飲咗酒咪瞓着咗，我當晚瞓梳化，Amigo同阿哥瞓。」佢笑住話冇同崔建邦發生親密關係，仲得戚話：「我冇斷片，我酒醉有三分醒，會打番畀Amigo講番件事。」<br>郭思琳仲話唔會避忌，會照call埋班朋友去崔建邦屋企。郭思琳會唔會考慮同崔建邦發展，佢話：「我鍾意高大嘅男仔，但Amigo係好男仔。」<br>唐詩詠就懶理崔建邦劈腿，佢噚日喺電話度話：「人哋啲事，問番佢哋，我唔方便講。」仲會唔會到訪崔建邦屋企，佢話：「我近排好忙，得閒先應約。」有指唐詩詠近排大把人追，佢聽後笑唔停，仲懶神秘反問：「你點知，到時有咪知囉。」崔建邦就潛水唔覆機。
</p></body></html>