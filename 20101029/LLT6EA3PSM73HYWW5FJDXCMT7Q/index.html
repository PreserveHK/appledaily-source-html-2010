<html><header><meta charset="utf-8"><title>林欣彤處女下海賣保險騰雞</title></header><body><h1>林欣彤處女下海賣保險騰雞</h1><p>小巨肺林欣彤贏得《超級巨聲2》冠軍之後人氣勁升，獲無綫瞓身力捧，日前林欣彤便處女下海在數碼港接拍首個保險人壽廣告，由於是第一次關係，她表現得極度緊張，攝影師不時要提醒她放鬆。</p><p>林欣彤挾無敵之勢奪得《超級巨聲2》冠軍，連無綫台慶亮燈儀式當晚也獲安排跟一眾阿哥阿姐，站在第一排顯眼位置，得寵程度可見一斑。人氣甚勁的林欣彤，贏出比賽後獲不少廣告客戶垂青，欲邀她任代言人，日前她在數碼港拍攝大新人壽，正正是她處女下海的第一次。</p><p>興奮又緊張</p><p>保險公司方面以林欣彤唱歌作主題拍攝平面廣告，拍攝當天，有5名工作人員陪林欣彤到場，排場認真厲害。林欣彤先後換上多個不同造型，雖然參加《巨聲2》已身經百戰，不過首次拍攝廣告明顯十分緊張，攝影師不停提示她放鬆。拍攝後林欣彤接受訪問時，心情仍未放鬆，她說：「好興奮，同埋因為第一次，所以都幾緊張，其實我好多嘢都未試過，但工作人員好好，畀好多指引我。」<br>問到可覺得拍廣告比唱歌辛苦，林欣彤說：「都唔會，其實都冇諗過會拍廣告，但有機會吸收更多嘢，對唱歌都有幫助，因為我有時會冇乜自信心，所以多啲訪問、影相同拍嘢會令我習慣多啲。」</p><p>學業排首位</p><p>仍然於青衣專業教育學院就讀的林欣彤，表示會盡量完成學業再全身投入娛樂圈，她說：「其實都有啲吃力，又要測驗，放學同假期又要做嘢，會冇時間休息，所以都同公司溝通，大家再配合，公司都支持我讀完先。」<br>採訪、攝影：藍文浩</p></body></html>