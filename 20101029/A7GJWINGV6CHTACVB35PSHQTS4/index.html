<html><header><meta charset="utf-8"><title>Mr.搬新竇　禁Fans癡等</title></header><body><h1>Mr.搬新竇　禁Fans癡等</h1><p>Mr.一直以來都備受譚詠麟的提攜，他們更有機會與校長合作出碟《RollingPower》。除了推出新碟外，Mr.最近搬到新band房，他們警告歌迷不可再在band房守候，擔心他們的安危。</p><p>五人樂隊Mr.的舊band房位於黃竹坑，只有500多呎，最近他們搬到九龍某工廠區的1,200呎新band房，地方寬敞了，就連工作的速度都快了，成員Alan說：「家喺呢度，生產力奇高，大家做嘢都快手快腳咗好多，我有信心喺呢個新地方，我哋可以作多好多歌。」</p><p>曾有粉絲匿廁所</p><p>Dash表示一早已警告歌迷不可以在band房守候，因為曾經有fans於舊band房的女廁躲起來，他說：「我都知個新地址瞞唔到幾耐，我成日都同佢哋講，支持我哋可以去活動同音樂會支持，但千祈唔可以喺度等。之前有個女歌迷半夜匿埋喺女廁，我哋真係好擔心佢哋嘅安危。同埋換轉我做父母，都唔鍾意自己個仔女咁樣去追星啦。」<br>此外，Mr.與譚校長合作的新碟《RollingPower》已經推出，他們與校長一起合作的日子，可謂獲益良多，Tom說：「佢做事好認真，但係又好識享受，睇得出佢好鍾意呢個樂壇。雖然佢係一個重量級嘅前輩，絕對冇架子，成日同我哋打成一片，中間又會滲啲做人嘅道理畀你聽。」</p><p>羨慕校長人緣佳</p><p>MJ表示十分期待與校長出外做宣傳，每次去到不同的地方都會有很多人朋友爭着招呼校長，令他體會到出外靠朋友這句說話，他說：「次次同校長做完宣傳，實會有好多朋友帶佢去食嘢，有時會有成隊車隊車我哋去，佢人緣真係好好。」至於Ronny現時就擔心自己的普通話未能應付內地宣傳，他說：「我啲國語係咁多個當中最差嘅一個，有時就係將廣東話講歪少少就當係，所以家都要惡補。」<br>採訪：李珮洳<br>攝影：仇志德</p></body></html>