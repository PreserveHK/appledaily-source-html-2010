<html><header><meta charset="utf-8"><title>開騷證痛改前非曹格：11月重生</title></header><body><h1>開騷證痛改前非<br>曹格：11月重生</h1><p>曹格年前醉酒失控，深夜在中環街頭飛踢好友側田，還意圖用路牌襲擊，醜態畢露，他也差點賠上事業，原定去年加開的演唱會宣佈取消，嘗盡一沉百踩的滋味。幸好在前輩藝人的開解下，令曹格茅塞頓開，下月開騷正式宣佈重生。</p><p>曹格將於下月20日舉行世界巡迴演唱會，因為「喺邊度跌低，就要喺邊度企番起身」，於是安排香港成為個唱首站，曹格日前在銅鑼灣接受本報專訪時說：「呢一個演唱會對我個人嚟講係好重要，不論係事業、成長階段，都係一個轉捩點，我想將11月變成我嘅重生，希望大家喺演唱會度見證我行番出嚟嘅第一日。」</p><p>戒酒讓家人安心</p><p>雖然曹格身邊仍有不少朋友支持，但同時也有不少人落井下石，他有感而發地說：「我唔怪得佢哋，係我自己做錯，我相信有啲人永遠都唔會原諒我，但係有啲人會原諒我，我會將精神擺喺啲原諒我嘅人身上，做番好自己，唔會再鑽牛角尖，我今次只係過咗其中一關，人生仲有好多關過。」<br>問曹格有否為醉毆事件感後悔，他說：「我覺得所有過程係一個學習，嗰刻梗係後悔，但係正如華仔（劉德華）所講係好事，佢話上天畀緊機會我，你識把握咪OK，唔識把握咪收工囉，家我同屋企人嘅關係好咗，我識得同佢哋分擔啲唔開心嘅事，我仲會暫時唔飲酒，挑戰吓自己，清醒啲諗嘢，我要做番比以前好十倍，令佢哋唔使再擔心我。」</p><p>為阿爺留一張凳</p><p>談到今次演唱會，曹格表示並不是09年個唱的延續篇，將會重新編排流程，他說：「今次唔係一個show，真係好多歌嘅演唱會，我會唱廣東歌、四大天王嘅快歌同埋80年代嘅英文歌，所以換衫嘅機會唔多，可能會喺台上即除即着。」他續說：「11月仲係我阿爺生日，我想做好自己畀阿爺睇，所以我會留番一個位畀佢，等佢知道個孫好乖，跌低識得爬番起身。」<br>採訪：何慧斯<br>攝影：陳慧安<br>髮型：RayIpof尚Hair<br>化妝：ChrisWong</p></body></html>