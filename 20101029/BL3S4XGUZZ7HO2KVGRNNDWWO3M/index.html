<html><header><meta charset="utf-8"><title>中環在線：業績報喜　罕見傳媒　沈嘉偉1粒鐘只講3句 - 李華華</title></header><body><h1>中環在線：業績報喜　罕見傳媒　沈嘉偉1粒鐘只講3句 - 李華華</h1><p>潮人兼I.T（999）大老闆沈嘉偉出咗名怕醜兼怕見傳媒，華華近年見過佢幾多劑，真係一隻手數得晒。但自從佢嘅「代言人」、前I.T副主席盧永仁辭工返歸湊仔之後，沈生惟有焗住落場去記者會同傳媒過招！噚日又係「報案熱線」派成績表之時，唔知係咪今趟業績靚、股價又做到功課，沈生諗住傳媒同分析員都會錫住佢，所以，噚日好明顯淡定有錢剩，企定定畀大家影相同發問，再冇急急腳鬆人。<br>但所謂三歲定八十，沈生人就坐咗喺度，但個口就撬極都唔開！佢全程好留心聽大家嘅問題，但係有意見嗰陣，佢自己唔會講，淨係同隔籬個融資經理吱吱噚，再叫佢「轉告」大家，而就算佢忍唔住開咪，每句說話大概都唔會超過10個字！望住台上嘅佢，華華腦海只浮現到「聽不到的說話」、「開不了口」、「沉默是金」、「沉默的羔羊」……</p><p>搵人轉告　自己唔講</p><p>而全個記者會，歷時大約一粒鐘，華華聽得最清楚嘅，就係以下呢一截……I.T個股價上兩季俾芬佬笑係「must-buyitem」，咁股價殘咗咁耐今日終於吐氣揚眉，沈生有咩感想呢？「唔講股價！」咁覺唔覺得自己掂呀？「唔敢講成功！」咁會唔會減持套現呀？「唔減持！」見完沈生之後，華華突然驚到自己會患上語言障礙……<br><br>李華華<br>mailto:LiWaWa@AppleDaily.com</p></body></html>