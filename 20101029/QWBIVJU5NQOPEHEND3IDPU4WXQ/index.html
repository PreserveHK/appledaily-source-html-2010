<html><header><meta charset="utf-8"><title>中環在線：滙豐新炒房全港最大 - 李華華</title></header><body><h1>中環在線：滙豐新炒房全港最大 - 李華華</h1><p>講開滙豐，市場已經開始消化晒啲消息，同埋越嚟越接受繼續由滙豐血統組成嘅「范歐配」，而因為未來行政總裁歐智華係出身自環球資本市場，炒房嘅一舉一動，自然備受各界關注。華華八到，香港呢邊原本位於總行16樓嘅財資交易室，即係炒房，已經完成歷時一年嘅翻新擴展工程，今日會搬去18樓落成，仲會學足中國人傳統，切燒豬旺一旺個場，而滙豐環球資本市場亞太區主管GordonFrench將會主持呢個儀式。<br>講多少少呢個炒房，係統領亞太區19個市場嘅樞紐，堪稱全港最大炒房，單係本港交易枱已超過500張，而為咗響應綠色環保概念，據聞新交易室特別整咗一套高技術、符合清潔能源嘅水冷系統，事關炒房有好多電腦，炒房又真係秒秒鐘億億聲上落，萬一過熱跳線死機就敝，所以都係安全至上！</p></body></html>