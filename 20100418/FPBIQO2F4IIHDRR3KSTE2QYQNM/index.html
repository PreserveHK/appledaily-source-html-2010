<html><header><meta charset="utf-8"><title>減23%油耗　CGI藍家族晒冷</title></header><body><h1>減23%油耗　CGI藍家族晒冷</h1><p>今時今日，環保成為每個現代人嘅必修科目，亦係新一代汽車界嘅大課題，Mercedes-Benz嘅代表作，就係配備直四渦輪增壓嘅CGIBlueEFFICIENCY引擎。日前佢哋更大搞CGI傳媒試車日，由3架新成員率領藍血家族一次過晒冷，展示平治呢股不斷擴張嘅環保新勢力。<br><br>記者：許維雅　<br>攝影：林栢鈞<br>Model：Ice@Z.models</p><p>霧化燃油車身減磅</p><p>有留意Mercedes-Benz新車嘅車迷，大概都知道佢哋於舊年年尾推出一副以環保掛帥嘅CGIBlueEFFICIENCY引擎。話明環保，慳油及減少廢氣排放理所當然，但究竟引擎係如何運作帶出環保效果，其實大家都一知半解，所以平治就安排咗產品管理部經理Paul同大家詳細講解。原來平治近年投放了大量資源研發嘅CGI直四引擎係透過燃油直接噴注技術而提升燃油效益，引擎備有嘅噴壓技術可以有效霧化電油，令電油燃燒時更直接，引擎左邊有渦輪增壓配備提升引擎輸出，而右邊更裝有節能軚泵，加入感應器接駁軚環，透過電腦感應駕駛者操控習慣，從而智能控制燃油量輸出。加上電子控制油泵等配合，達至最理想慳油效果。還值得一提嘅係，工程部優化了裝嵌零件嘅程序及技術，成功令引擎輕量化，減輕車身重量，喺引擎蓋附近位置加裝膠邊及閘門，減低風阻自然對慳油同樣有效。CGI引擎耗油量嘅最大減幅為23%，又可大大減低廢氣排放，無影響馬力之餘，扭力及0-100km/h嘅時間更有所提升。</p><p>一副引擎不同馬力</p><p>其實CGI引擎於舊年第一次曝光時，最先係放落E200房車身上取替V6引擎，直至日前嘅CGI試車日，CGIBlueEFFICIENCY系列已增新至5個級別10種不同款式嘅汽車，包括C180房車及旅行車、C200房車及旅行車、C250房車及旅行車、E250房車、旅行車及Coupe版。一次過晒冷任試，最有吸引力當然係新加入嘅C250旅行車。於淺水灣附近繞圈，不停上斜落斜直至駛到壽山村道，沿途力量十足，CGI引擎爽快利落。黑頂白身大尾車型本來已經夠氣派，而C250T版本更係SportEdition，兼有Dynamichandling及AMGSportspackage等配備為外形搶分，容量極大尾廂大大提升實用程度。雖然CGI引擎暫時只得1.8公升，但同一副引擎用於不同型號，馬力及扭力輸出都有所不同，全因廠方因應唔同車款需要而調節，好似C250就備有最大嘅204匹馬力及310Nm扭力。另一新型號C180就只得156匹馬力及250Nm扭力。CGI引擎進一步用於C系及E系嘅細容積車上，相信不久的將來會有更多不同容積嘅CGI引擎出現。</p><p>C250CGIEstate規格</p><p>引擎：1,796cc直4渦輪增壓<br>馬力：204hp/5,500rpm<br>扭力：310Nm/2,000-4,300rpm<br>傳動：五前速自動波<br>售價：$499,500<br>查詢：仁孚行（28957339）</p></body></html>