<html><header><meta charset="utf-8"><title>金像獎前夕壓力爆錶惠英紅接令帶病拍通宵</title></header><body><h1>金像獎前夕壓力爆錶<br>惠英紅接令帶病拍通宵</h1><p>【第29屆金像獎】人紅自然工作多，惠英紅和吳君如今晚同台爭金像獎影后，勝負未分，但賽前她們卻同病相憐，不約而同因工作過勞和壓力而病倒。君如因太頻撲患上大傷風，小紅則因壓力爆煲加上同時趕拍兩劇，令她體虛激瘦，本來她打算在頒獎禮前夕休息一天，希望以最佳狀態踏上紅地毯，沒想到無綫劇組卻臨時調通告要她通宵開工，小紅不欲影響工作，昨日立即求醫並帶病拍劇，專業精神可嘉。</p><p>演技派的50歲惠英紅和44歲吳君如分別憑電影《心魔》和《歲月神偷》，入圍今晚舉行的「第29屆香港電影金像獎」最佳女主角，打女出身的小紅心直口快，賽前多番將恨攞獎之言掛在嘴唇邊，結果越近頒獎禮壓力便越大，加上她近日又同時趕拍兩齣無綫劇集《公主嫁到》和《巾幗梟雄之義海豪情》，工作忙碌，令瘦到不足100磅的她終於捱病，但頒獎禮前夕仍未能好好休息，昨早看過醫生後，中午回家稍事休息，晚上便又要奉命通宵拍劇，人紅零舍辛苦命。</p><p>休息不足體重僅96磅</p><p>小紅原本安排昨日全天休息，一方面平靜心情，一方面是希望以最佳狀態現身今晚舉行的頒獎禮，但無綫劇組臨時更改通告，結果她昨晚仍要通宵拍劇，她昨日在電話中說：「收工後我會先返屋企瞓一陣，下晝3點又要出去為頒獎禮裝身。不過今晚好多對白要記，相信會分散咗緊張心情。」<br>聲線明顯疲累的小紅更不諱言說：「呢排天氣又冷又熱，我又趕戲，食無定時咪病咗，聽日又要去頒獎禮，以防萬一，我今日終於去咗睇醫生攞藥，醫生話我好虛，開咗維他命畀我。」<br>其實小紅這次提名影后，壓力隨着呼聲倍增，她說：「呢排身邊好多朋友都話睇好我，本來我唔係好緊張，但又怕拎唔到令朋友失望，壓力咪咁出咗嚟。」加上小紅夾在兩劇中間，休息不足，令她體重急劇下降，她說：「可能食無定時，唔夠瞓，我之前減肥過度又搞到失控，不過呢排知道瘦都開始強迫自己食番多啲嘢。」身高5呎5吋的小紅，如今體重僅96磅，明顯太瘦。</p><p>「影後」戰衣逾十萬元</p><p>壓力太大的小紅更因而變了購物狂，日前她趁空檔單拖到尖沙嘴三間名店掃貨，不足一小時已滿載而歸，埋單逾5,000元。現場所見，她在店中專攻新貨，在試身室試啱心水便馬上穿新衣畀錢走人，她昨日說：「我係有呢個習慣，有時買咗嘢返嚟又唔鍾意，咁即買即着，都叫自己着咗先，唔好嘥嘛。」<br>不過小紅當日逛名店並非挑選今晚金像獎戰衣，事緣ESCADA早已贊助了一件全球獨家、價值10多萬元的黑色大露背晚裝給她，取其「影後」諧音，意頭極好，小紅還會配襯兩套總值350萬的Paspaley鑲鑽珍珠頸鏈和耳環。奪獎呼聲極高的小紅表示胞妹今晚會往撐場，年邁的母親則留在家中等好消息，她說：「過去三次拎獎我都返嚟畀媽咪摸吓，唔敢帶佢去慶功，怕人多撞親。」</p><p>勁敵吳君如同病相憐</p><p>小紅忙到病，沒想到連其勁敵吳君如竟也同一命運，君如昨日在電話中說：「我喺印度返嚟都大傷風，但唔係大病，聽晚都會出席金像獎。」大戰前夕有否心情忐忑？她輕鬆地說：「我都一把年紀，有獎固然開心，冇獎就平常心，呢幾日又忙開工，今日先有時間去試晚裝，金像獎大會之前仲有邀請我做司儀，但我叫佢哋放過我一年，今年畀我輕輕鬆鬆參加，我唔想記咁多台詞。」她又透露昨晚會抽空帶囡囡到紅館捧Twins場。<br>採訪：比華利、王崇穎、陳月媚<br>攝影：彭琮然
</p><p>特稿：保育風撐起吳君如</p><p>第29屆香港電影金像獎所有獎項今晚便會揭盅，30年前已憑《長輩》成為金像獎首屆影后的惠英紅，今年極有機會憑《心魔》再下一城，不過隨着近日《歲月神偷》掀起的熱潮，以及永利街保育帶動的氣氛，令該片女主角吳君如人氣大升，成為惠英紅的強勁對手。<br>至於早前憑《十月圍城》在亞洲電影大獎摘下最佳男主角獎的63歲內地演員王學圻，素有王老師稱號，演技毋庸置疑，他在《十》中的演技連影帝梁家輝都被比下去，今晚影帝頭銜幾乎是王學圻的囊中物。</p><p>鍾紹圖優勢足</p><p>最佳電影方面，被杜琪峯大讚是09年最好睇電影的《音樂人生》，乃有史以來唯一入圍最佳電影的紀錄片，雖然屬超低成本製作（製作費僅90,000港元），但導演張經緯妙手拍出動人的起承轉合，甚具電影感，被行內人一致睇好，大有機會撼低一眾對手，在金像獎中締造奇蹟。不過陳可辛監製的《十月圍城》是國際知名大製作，在商業角度而言，也有機會以黑馬姿態跑出。最佳導演方面，去年憑《天水圍的日與夜》奪最佳導演的許鞍華，極可能憑《天水圍的夜與霧》蟬聯，不過《竊聽風雲》的麥兆輝和莊文強也憑出色拍攝手法成大熱之選。<br>此外，《意外》的馮淬帆和葉璇分別被視為最佳男、女配角大熱，但葉璇仍受《十月圍城》的李宇春威脅。最佳新演員方面，《歲月神偷》小演員鍾紹圖自然流露的演技備受行內行外讚賞，加上童星參賽往往獲評判加分，奪最佳新演員可謂無難度。撰文：李全</p><p>話你知：亞視cut廣告現場放送</p><p>今晚舉行的第29屆香港電影金像獎由亞視直播，去年無綫採用錄播形式，刪走敵台亞視藝人、上屆影后鮑起靜的得獎感受，事後被評小器，亞視吸取教訓，今晚會原汁原味足本播放，務求令安坐家中的觀眾可第一時間分享賽果。<br>亞視公關部發言人區先生昨日在電話中說：「我哋7點55分就會直播頒獎禮，但前半小時有《金像獎星光大道》，播出候選者同嘉賓行紅地毯嘅整個情況，仲會有佢哋賽前心情訪問，每半小時先有一個廣告時間，頒獎禮現場同樣會稍事休息，觀眾聽晚放心全程睇晒成個過程，我哋一啲都唔會cut。」
</p></body></html>