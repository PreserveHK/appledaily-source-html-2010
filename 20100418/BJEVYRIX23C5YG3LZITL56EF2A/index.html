<html><header><meta charset="utf-8"><title>隔牆有耳：80後唱出憤怒 - 李八方</title></header><body><h1>隔牆有耳：80後唱出憤怒 - 李八方</h1><p>星期日，不如輕鬆啲，聽吓歌仔。八方朋友喺facebook分享咗一隻本土indie雜錦專輯，歌曲都係以控訴社會不公、諷刺建制無能為主題。呢啲歌仔嘅錄音質素未必能夠媲美十大勁歌金曲，但係歌詞帶出嘅精神，就肯定比時下流行曲更能唱出香港人嘅心聲。</p><p>有啲聲音不吐不快</p><p>專輯叫《ListentothePeople》，係由維港唱片發行。唱片公司發言人AlvaWong話，過去一年香港發生好多嘢，佢哋覺得有啲聲音不吐不快，所以周圍問吓各路indie音樂人，有乜嘢心聲想發表，可以製成專輯做個歷史見證。於是一呼二十應，就咁輯錄咗20段民間心曲出來。<br>八方喺度誠意推薦幾首畀大家。當下香港鬧得最風起雲湧嘅係乜？80後？普選？之唔係《80後：我們沒有得選》囉，呢首歌由TheRunningDeer創作，歌詞完全道出80後對建制嘅無奈：「我無辦法塗改出世紙，出生在八、九十後我沒有得選；不去污名子民，才是理想的領導層；係你呢班人令我沒有得選。」<br>80後另一憤恨，係儲極都唔夠錢買樓。樂隊「thesecretloversproject」整咗首《我們的遷徙》，由阿P寫嘅歌詞係咁嘅：「我們都住不起天璽，但我們每天都要面臨各式各樣的遷徙。觀塘的老街坊不見了，灣仔的老街坊不見了，深水埗的老街坊不見了，菜園村的老街坊不見了，連米埔的雀鳥都不見了。再過幾年，這城市將只剩下商場連接商場，樓盤踏着樓盤。」</p><p>譜indie音樂人苦況</p><p>阿P來自indie樂隊「mylittleairport」，係促成《ListentothePeople》專輯嘅靈魂人物。佢今次都貢獻咗一首《我等在街上籌旗》出嚟，憑歌寄意，譜出indie音樂人嘅苦況：「真實的音樂總是遠離，903、TVB等電波大氣，我等就走到大街上準備，寫下真實的搖滾日記。」<br>專輯唔係為咗賺錢，所以冇出唱片，可在網上免費下載，網址係： http://harbourrecords.com/downloads.html <br>mailto:pf_lee@appledaily.com</p></body></html>