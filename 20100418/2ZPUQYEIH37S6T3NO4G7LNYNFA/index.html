<html><header><meta charset="utf-8"><title>懷念馬可斯 - 左丁山</title></header><body><h1>懷念馬可斯 - 左丁山</h1><p>星加坡係一個好地方，乾淨衞生安全，住得舒服，政府清廉高效率，與香港比較，是否星加坡一百分，香港五十分呢？外表如此，但左丁山最唔高興本地記者/時事評論員經常捧到星加坡天上有地下無，我哋特區就一無是處。喂，傳媒界人士最注重言論自由、創作自由，你哋去到星加坡，夠唔夠膽以批評董特首、曾特首嘅文字、語調、言辭嚟批評李光耀、李顯龍呀？環保團體在星加坡敢唔敢反對填海呀？申請司法覆核呀？星加坡有冇明光社激烈反賭博呀？星加坡電台有冇大量烽煙節目時間畀不滿人士痛罵政府高官呀？<br>諗過度過，左丁山都係鍾意香港「蝸居」多過星加坡「安居」，除非星加坡准肥佬黎獨立獨資在星加坡開辦《蘋果日報》，否則左丁山一定唔會考慮到星加坡長住，小遊三四日就無妨。<br>酒店小YY與肥仔Ｋ在外國讀書時，認識不少星加坡同學，呢班同學好多不願返回星加坡，留在外國嘅意願強烈過香港學生好多，點解會咁？自然有內在原因嘅。不過一啲香港記者憑表面觀察，盲目稱讚星加坡，唔去發掘深層故事啫。<br>在菲律賓有家族生意嘅福建Ｃ來電，講起泰國曼谷動亂，心為之危，好驚泰國會走上菲律賓道路，自毀長城，福建Ｃ嘆息話：「今日不少馬尼拉人憶念馬可斯，講出嚟好似荒謬，實際上係對目前現狀不滿。我在一九七六年在馬尼拉Makati逛街，覺得唔知幾先進，與香港中環差唔多，當年去曼谷，是隆道、沙炎中心一帶似乜樣呀，與麥卡提相去極遠。但馬可斯倒台後，菲律賓三十年來有退無進，反而泰國進步神速，已趕過菲律賓。馬可斯係獨裁，係貪污，但做到啲事，經濟有建設，今日嘅菲律賓，冇貪污咩？但做唔到事噃！」現實政治問題，令人非常煩惱，有理說不清，究竟亞洲人需要民主吖，還是喜歡安定繁榮，不理政府是否貪污、獨裁或清廉而霸道嘅家長式管治？到何時何日，亞洲人先至可以得到澳洲/紐西蘭式嘅民主自由與安定繁榮並存？</p></body></html>