<html><header><meta charset="utf-8"><title>隔牆有耳：梁詠琪微博又有佳作 - 李八方</title></header><body><h1>隔牆有耳：梁詠琪微博又有佳作 - 李八方</h1><p>「現在不管你是誰，微博寫得中聽不中聽，都有被轉貼的潛力。分別是，毛主席發的一定沒有人批評，博友們發的就不一定。」藝人梁詠琪噚日又喺微博尋釁滋事，矛頭仲直指偉大嘅毛主席，認真沙膽。<br>上述留言出咗冇耐，就喺網上流傳，facebook都有人以「GiGi梁詠琪再發功」為題，一傳百，百傳千。</p><p>不怕得罪阿爺</p><p>梁詠琪呢段留言可以話係有感而發，佢首先引述咗內地人氣公民記者連岳嘅一句微博留言：「毛澤東時代，是他一個人寫微博的時代，他每有更新，人們就負責轉發到中國的每面牆上。」然後GiGi就發表評論，意有所指。<br>GiGi早前喺微博發放訊息，力撐因尋釁滋事罪被拘控的趙連海，後來又主動將有關訊息刪除，繼而留下可堪玩味嘅另一條訊息：「內地有內地的規矩？？好，我刪！但不公平的事還是不想再看到，尤其發生在平民百姓身上。」<br>演藝界，特別係香港嘅演藝界，為咗攀附潛力無限嘅內地市場，冇乜邊個敢得罪中央。梁詠琪可能唔係如日方中嘅大紅星，但係能夠冒住阿爺嘅大不韙金句連珠發炮，都確係勇氣可嘉。</p></body></html>