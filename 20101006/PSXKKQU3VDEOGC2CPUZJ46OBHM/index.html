<html><header><meta charset="utf-8"><title>揸iPhone踩入7仔　捉熊！！</title></header><body><h1>揸iPhone踩入7仔　捉熊！！</h1><p>早排去到邊都聽到「噹噹」聲，原來係iPhone的推銀及推曲奇熱，由此可見幾咁多人追住iPhone嘅Game嚟玩，真係追慢啲都跟唔上。最近連7-11都出咗隻iPhone遊戲，呢隻遊戲過癮在同現實掛鈎，真係要搵間7仔先可以捉到熊仔。<br><br>記者：符樂<br>攝影：林栢釣<br>Model：Boo@Zmodel</p><p>GPS定位　擴增實境</p><p>呢隻遊戲要捉嘅熊仔叫「PaddingtonBear」，覺得佢熟口熟面？無錯，佢就係7仔買嘢儲印花換購嘅熊仔。Game名叫《7-iCollection》，在AppStore打此名便可搵到，呢個喺「擴增實境」（AugmentedReality）遊戲，意思係從虛擬世界擴增到現實。只要拎住部iPhone去到7仔，畫面上就會見到熊仔如雨下，搖一搖部機便可將隻熊仔捉住。點解咁神奇？因為佢用咗「GPS定位」技術，當iPhone收到訊號畫面就會有熊仔出現。有網民話去到舖搵唔到熊，又話舉機即被誤以為影相被驅趕。小記親自試過，的確並非間間7仔都有熊出沒，例如沙田中心及禾輋分店都未見熊蹤，7仔解釋部份分店設於室內或地底，訊號會較弱，而驅趕問題已與職員溝通。</p><p>藍芽交換熊仔</p><p>捉到嘅熊仔會自動儲存在「私家珍藏」內，共有9款，當儲齊後便會出現第10款「別注版」，這款式只會出現於iPhone。每間舖只會出現1至3款熊仔，要儲齊所有便要走多幾間搵搵，但搵唔到唔緊要，透過藍芽一樣可以問朋友拎；方法是開啟遊戲後於「私家珍藏」按「PaddingtonBear」右上角會出現藍芽標誌，連接後即可送熊仔畀朋友。據講下期精品都會用iPhone儲，不過我最想儲滿之後，真係可以換隻真嘅熊仔攬吓喇。</p><p>捕熊法　大解構<br>1</p><p>iPhone3GS或4的用戶開啟程式後按「AR逐個捉」，鏡頭便會自動開啟。
</p><p>2</p><p>舉機鏡頭對準7仔，熊仔便會出現，若鏡頭垂下會較難見到熊仔。
</p><p>3</p><p>當鏡頭瞄準熊仔後，中央焦格會由白轉綠。
</p><p>4</p><p>將iPhone輕輕向前搖，便能將熊仔捉住。
</p><p>5</p><p>捕熊成功嘅訊息出現，熊仔將自動儲在「私家珍藏」內。
</p></body></html>