<html><header><meta charset="utf-8"><title>青心直說：CashForGold之聯想 - 胡孟青</title></header><body><h1>青心直說：CashForGold之聯想 - 胡孟青</h1><p>年初至今，就算獨沽一味投資黃金，仍然可以賺足20%；與此同時，日圓亦升足一成。當明白到今年唔買債券淨買黃金一樣爆到癲嘅時候，你就會後悔，點解仲要周圍搵高人指路，反正簡簡單單原來都可以有正回報，原來人人都可以成為好成功而坊間又好迷信其功力嘅「對冲基金經理」。唔好忘記，年初至今，恒指都只係升唔夠5%，就知要跑贏大市原來唔難。<br>然而，大家會留意到平時人講佢就瞓、瞓醒佢就問嘅路人甲乙丙，問得最多係可唔可以入市買黃金嘅時候，唔係2009年2月金價由每盎斯1,000美元之上，跌至3月883美元嘅時候；亦唔係舊年12月由1,226美元，掟番轉頭見今年2月初1,044美元之時；更加唔係於7月底1,157美元，以早晨之星再起步之時，而係近期金價由1,200美元升到唔識番轉頭之時，至嚟問家可唔可以入市買金做對冲。<br>當大家眼見連將軍澳領匯商場，都可以見到開咗一間裝修簡陋但以CashForGold做招牌嘅舖頭，就知道坊間對實金需求渴到咩地步。<br>當有財經記者打電話去銀行放蛇，扮幫阿媽問仲有冇金幣出售嘅時候，連續4間銀行都答所有金幣已經沽清。</p><p>金價狂升高追風險大</p><p>當金舖嘅金條、金粒就算唔斷市，都以飾金價賣畀你嘅時候，就算只係買金幣，都仲可以較現貨價出現好多溢價，實在唔抵兼抌心。<br>以上，就係以現象法則去量度供求狀況。至於走勢，圖表派信徒都會留意到月線圖上，期金輔助技術指標RSI已出現三峯背馳，只是日線圖上大形勢仍然在超買區欲罷不能，套用毛主席名句「無限風光在險峯」，應足以叫大家體會呢劑爆煲前之瘋狂吧。<br>仲有一句，有啲衰衰哋，就係要提防老公/衰仔……將你嘅嫁妝搬去CashForGold。<br><br>胡孟青<br>作者為獨立股評人</p></body></html>