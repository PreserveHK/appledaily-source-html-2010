<html><header><meta charset="utf-8"><title>誘因不可少 - 左丁山</title></header><body><h1>誘因不可少 - 左丁山</h1><p>一位讀者陳小姐來電郵問：「本科生」與其他學生有甚麼分別。本科生就係英文Undergraduate嘅翻譯，英文意思係讀緊大學而未得到學位嘅學生，在美國就係一至四年級學生啦，在現時香港與英國，就係一至三年級生，好簡單啫。以前香港大學學生用英語寫稿嘅年代，學生報嘅中文名字係「學苑」，英文名字就係Undergrad。在陳婉瑩、吳靄儀、詹德隆、宋恩榮、許仕仁搞學生報、學生會時期，《學苑》在中環報攤出售，雖然銷量不多，已是大名鼎鼎。</p><p>今日中環報攤，邊度會有學生報呀，八卦娛樂周刊就最多，呢日在報攤買馬經，碰到行過嘅電器零售要員，滿面笑容，問佢係唔係好好景？佢話：「托賴啦，世界盃帶旺新嘅高清電視零售，新數碼相機好好賣，iPhone，iPad更加搶手，今年真係幾好。」未來又如何呢？要員說：「有希望o架，有韓國電子產品商招待我地去法蘭克福睇新產品展，開咗眼界，明天會更好。」咁鬼樂觀，係唔係歐遊之時，受落晒呀？要員話：「騎騎，三十年河東，三十年河西，聽我嘅師傅話，八十年代，日本電器電子商招待豪華，到日本任飲任食。到咗二十一世紀，日本人好難o架嘞，唔願使錢，反而日本人嘅徒弟已經追過師傅，今次韓國電器商好好招呼，頭等機票來回，到巴黎食三星餐廳嘅法國餐，望向窗外欣賞鐵塔風景，後來我地問吓，每位餐費價要九百歐元o架！」嘩，唔得掂，韓國人咁大手筆，唔怪得家行入電器行，韓國牌子每每擺在最當眼嘅位置，一啲日本牌子就放在後面，買家要行多幾步先至見得到。零售商賣貨最講incentives，泛指現金回贈、佣金，其他費用等等。售貨員推貨，永遠首先猛sell佣金最高嘅產品，如果買家係要買一隻佣金低嘅牌子，售貨員分分鐘唱衰嗰隻牌子㖭，你估會講交情人情嘅咩。以前有一張報紙廣告部只發基本薪水，不設佣金制，出售股權後，新主立即下令改變，佣金掛帥，該報嘅廣告頁數立即大增，有人以為好神奇，其實係新人依照市場原則辦事而已。</p></body></html>