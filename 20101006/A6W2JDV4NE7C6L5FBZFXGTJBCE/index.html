<html><header><meta charset="utf-8"><title>中環在線：張力軍包銷足沐　唔驚要洗十年腳 - 李華華</title></header><body><h1>中環在線：張力軍包銷足沐　唔驚要洗十年腳 - 李華華</h1><p>第一視頻老細張力軍好勤力，黃金周都專程落嚟香港，唔係購物，而係推介業務新發展。講起購物，佢話8月喺公司直播平台www.v1.com，推出團購嘅網上購物新業務。所謂團購即係團體購買，但呢啲團購一啲都唔少嘢，係指20萬個購物交易。<br>呢個網站最近為網民提供北京一間足沐店嘅洗腳服務，網上購票收費只係29蚊，比自己直接進店消費58蚊，平咗一半；有咁大隻蛤蚧隨網跳，當然內有原因，因為佢哋同足沐店老闆協議，可以為足沐店包銷20萬次足浴，咁做唔到個配額點算？張老闆話，最多留番畀佢自己洗，但咁樣洗法要足足洗10年腳先得！<br>早前個網站已經做過一次大閘蟹團購，完成咗20萬個網上交易，每個交易有六隻大閘蟹，都畀佢去晒啲貨，張力軍唔使自己食晒啲大閘蟹，所以佢話今次都好有信心達標。<br>李華華</p></body></html>