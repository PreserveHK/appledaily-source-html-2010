<html><header><meta charset="utf-8"><title>隔牆有耳：卿姐變身維園阿伯女神 - 李八方</title></header><body><h1>隔牆有耳：卿姐變身維園阿伯女神 - 李八方</h1><p>自從6.23之後，香港好似變咗另一個世界，令人感覺好陌生。例如，原來「漢奸」都可以變情人，民主黨副主席劉慧卿「卿姐」都可以取代港區全國人大代表譚惠珠「珠姐」，登上維園阿伯女神嘅寶座。</p><p>以前被吐口水鬧漢奸</p><p>自從民主黨對政改方案投咗贊成票之後，卿姐粉絲嘅年齡層即時攀升。噚日係立法會通過政改方案後首個《城市論壇》，曾幾何時開口埋口要「殺死」劉慧卿、「槍斃」劉慧卿、拎住枴杖要敲卿姐個頭嘅維園阿伯，噚日紛紛挺身而出護紅顏，其他人唔可以蝦我卿卿咁話。<br>以前卿姐被鬧「瞓街卿」，上親《城巿論壇》都成為維園阿伯頭號狙擊對象，試過坐港台專車離開時被人拎住鐵通追打，被吐口水、痛罵「漢奸」之類更加係家常便飯，卿姐更試過為此向前特首董建華、保安局局長、警務處處長求助，但咁多年來情況依舊。<br>所謂浪子回頭金不換，何況卿本佳人？自從民主黨行咗密室談判呢條路，同阿爺行埋後，卿姐已經由維園阿伯狙擊對象變成保護對象。向來鬧卿姐鬧得最激嘅文生，噚日喺論壇上搶咪，好man咁撐被維園阿哥狂轟嘅卿姐，話「（民主黨）做咗好正確嘅歷史決定，呢步肯定係向前行咗一步，將來嘅道路會平坦、好寬敞，你要講嘢都好容易。」</p><p>左報：太陽從西邊出</p><p>目睹呢一幕，維園阿哥馬草泥眼都凸埋，大聲話文生平日鬧民主黨最多o架喎。但文生繼續愛屋及烏，讚埋華叔做法正確，絕對唔係癌細胞上腦咁話。<br>其實唔只八方對近日嘅政壇變化嘖嘖稱奇，連《大公報》關昭日前都撰文話，6.23嗰幾日喺立法會外目睹一啲奇景，令人忍俊不禁，包括「一直惡罵『瞓街卿』的『維園阿伯』與劉慧卿握手，互道早晨，也可謂太陽從西邊出來矣」。<br>6.23那天，卿姐企喺「支持區議會方案」橫額前，向左派群眾發表演說，群眾高呼「起錨」，入立法會前，卿姐仲向群眾熱情揮手呢張相，八方認為必定入選2010年最經典新聞圖片。<br><br>mailto:pf_lee@appledaily.com</p></body></html>