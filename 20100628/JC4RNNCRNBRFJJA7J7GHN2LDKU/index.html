<html><header><meta charset="utf-8"><title>E300矯健長驅　藏而不露</title></header><body><h1>E300矯健長驅　藏而不露</h1><p>中國人思想保守，上一代人唔係咁Buy旅行車款嘅原因係話佢似棺材車，咁諗又似乎敏感咗啲。時代唔同，年輕一輩嫌豪房感覺成熟，大尾箱添Sporty味嘅旅行車先係佢哋心水之選，仲大讚個尾箱先夠實用。有幾實用？有機會借番嚟長測三日，我又買咗架新單車，一於放佢落車尾跟我周圍去玩。<br><br>記者：許維雅<br>攝影：周旭文<br>Model：Sukmi<br>單車提供：MiniPit（23641666）</p><p>上山　大單車塞尾廂</p><p>近年受唔少三十而立、有一定消費能力嘅男性朋友向我薰陶旅行車有幾好，唔知係耳濡目染，定係審美眼光隨年紀所變，確實越望越歡喜。有機會借部平治E300Estate返嚟長測三日兩夜，立刻相約朋友上山郊遊盡興，深入體會吓旅行車有幾大吸引力。<br>同之前試過嘅兩款唔同型號EClass相比，Coupé夠辣、Saloon夠高貴，揭背外形嘅Estate畀人嘅感覺就係斯文中帶點Sporty，豪華房車要駁個長尾廂，車頂兩條頂架係令車身一體化嘅靈魂所在，亦換來更年輕嘅感覺。呢幾日無論揸住佢去高級場所，或係海灘山邊，文武兼備嘅外形絕對勝任不同場合。刻意安排上山郊遊嘅另一大目的，其實係想一試旅行車尾廂放唔放得落我部新買嘅Mini單車，摺合全部後排座椅用嚟收藏一部151×77cm大嘅單車，當然完全唔係問題，但有三個老友跟車上山，只可摺3後座，幸好仍然勉強放得落，測試實用程度方面成功得分。</p><p>落山　夜視鏡睇路清晰</p><p>大家決定去飛鵝山，老友放飛機，我就踩單車，起初都有啲擔心飛鵝山道彎多路窄，要揸車身較長嘅旅行版上山路唔係易事，以為操控一定會較論盡，但原來我呢類非熟手女司機還可應付，軚感夠晒靈活，不過男士就可能會略嫌偏輕。<br>其實車長只係比房車長27mm，大尾廂帶來嘅錯覺令我杯弓蛇影，過咗幾個彎之後使我更有信心，加上吸震能力不俗嘅懸掛系統，即使山路崎嶇卻一樣舒適。從力量而言，3公升引擎所輸出嘅231匹馬力未算特別澎湃，波箱反應同之前所試嘅E350相比，就略嫌唔夠爽，不過負重有番咁上下嘅旅途要上大斜仍然毫無難度。最後玩到差不多天黑先捨得走，好彩有夜視鏡頭幫手對付暗黑山路，恍如打機嘅黑白畫面仲得成車人鬼咁開心，加上有LED黃燈點綴嘅內櫳四邊、着燈後特別耀眼嘅錶板，倍覺華麗嘅車廂氣氛令我更享受夜晚揸車嘅感覺。</p><p>E300EstateAvantgarde規格</p><p>引擎：2,996ccV6<br>馬力：231hp/6,000rpm<br>扭力：300Nm/2,500rpm-5,000rpm<br>傳動：七前速自動連+/-<br>售價：$709,500<br>查詢：28957339</p></body></html>