<html><header><meta charset="utf-8"><title>G300柴油越野挑戰　十年經典回歸</title></header><body><h1>G300柴油越野挑戰　十年經典回歸</h1><p>引入柴油車成為近年香港車壇熱話，全因不少環保聲音指罵政府固執，只顧力推電車而忽略柴油車對環保的好處。Benz新一代GClass，無懼政府態度保守，照舊以柴油偈掛商用牌上陣挑戰。憑闊別十年再次回歸，消息一傳出，短短兩日已經有30型男搶住落定，強勢為柴油車而戰。<br><br>記者：許維雅<br>攝影：周旭文　<br>Model：Eagle@Z.model</p><p>每次碰見平治ClassicCarG系越野車，都忍唔住停一停望一望，剛陽味十足的越野造型何止引得女生尖叫大讚有型，直頭係每個80前男士夢寐以求擁有的一架經典收藏。以往想買架平治G系越野車一啲都唔易，一來普通版停產多年令二手市場罕見，再唔係就只得動輒過二百萬身價的G55AMG。<br>車迷等了又等，機會終於來到，香港代理正式引入新一代G300CDIStationWagon，車價只需68萬，平G55一大截。於奧地利南部城市格拉茲生產的G系列，其實已經擁有超過30年歷史，只可惜柴油偈的右軚版停產多年，令呢部經典對上一次於香港推出已經係十年前的事。有傳今次有幸回歸，全因澳洲軍隊向平治訂購了三千架作軍車，致令生產線重開，所以今次呢部G300絕對係一架不折不扣的越野軍車。<br>正因如此，車上有唔少裝備都係為軍車而設，好似引擎旁有兩個電池，而後座有個24V的旋轉扭入式電插，聽聞用來插軍隊對講機，頭燈更有S1-S4不同光度強弱的選擇，方便軍隊夜行。整個中控台的格局都給人十分獨特的感覺。由於只係搭單生產，所以車主無乜嘢可以選擇，全車唯一Option就係車尾一個拖車鐵鈎，盛惠七千大元。<br>雖久別重逢，但充滿Raw味的經典設計，感覺多年如一，永遠長青。長方形車頭配上黑色鬼面罩，夠晒Cool；隱約見到車頭兩把散熱大風扇，感覺夠晒Raw；頭燈加上黑色鐵枝燈罩，令越野味更濃。</p><p>新柴油引擎又慳又靜</p><p>但論搶眼程度，點都不及車側嗰支如象鼻的黑色大煙囪，只要一踩油，低沉的呼呼聲立刻傳出，目的當然係吸入更多空氣引入引擎，令行車表現更佳。不論聲音定畫面同樣矚目的G300，加埋長闊高有4,630毫米1,774毫米2,053毫米的巨型車身，收視唔爆燈都難。<br>沿路上加多利山拍攝，發現新一代的3公升柴油引擎不但力量十足，仲出奇地寧靜，以前用較嘈的機械式油渣泵，新款換上電子控制油渣泵，名字配上CDI，意思即係將油渣逼到好高壓力先射出來，相比舊款G系，起步更爽快利落。而G300的柴油引擎更符合歐盟5型標準，可獲4萬元減稅優惠，再講，耗油量亦只係每百公里需要11.7L，換番柴油價只係約$1.1/km，比起電油慳得更多。</p><p>G300CDIStationWagon</p><p>引擎：2,987ccV6柴油<br>馬力：185hp/3,800rpm<br>扭力：400Nm/1,600-2,600rpm<br>傳動：五前速自動波<br>售價：$680,000<br>查詢：仁孚行（28957248）</p></body></html>