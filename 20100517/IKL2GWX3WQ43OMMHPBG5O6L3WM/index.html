<html><header><meta charset="utf-8"><title>隔牆有耳：着「禮義廉」Tee投票受阻 - 李八方</title></header><body><h1>隔牆有耳：着「禮義廉」Tee投票受阻 - 李八方</h1><p>西區選民王先生噚日着住件諷刺民建聯無恥嘅「禮義廉」T恤去投票，行到門口已經被警員同工作人員眼超超，核對身份證準備攞選票時，票站主任話着呢件T恤唔能夠投票，要求王先生換第二件衫再嚟過。<br>王先生同八方講，當場無明火起，質問主任憑邊條法例禁止佢着呢件衫去投票呢？主任啞口無言，惟有畀佢投票。王先生話已向選舉事務處投訴，「件衫冇鼓吹暴力，票站主任唔可以政治審查。」佢話有朋友着同一件T恤在柴灣投票冇阻滯，證明部份票站人員亂嚟。法例禁止喺票站內同禁止拉票區展示、穿着或戴上助選衣飾，民建聯杯葛今次選舉，着民建聯「禮儀廉」T恤唔算違規。</p></body></html>