<html><header><meta charset="utf-8"><title>取Cutie英文名Quintus霆鋒細仔明星相曝光</title></header><body><h1>取Cutie英文名Quintus<br>霆鋒細仔明星相曝光</h1><p>謝霆鋒和張栢芝這對明星夫婦三年抱兩，兩個兒子更盡得父母優良遺傳，上周出生的細仔Quintus昨日首度曝光，樣子果然如爺爺謝賢所言，長得跟他如餅印一樣，BB仔擁謝家招牌鼻，五官輪廓分明，跟哥哥Lucas一樣英俊。嫲嫲狄波拉則讚乖孫長得圓碌碌，非常可愛，與Cutie發音相近的英文名字Quintus可謂襯到絕。</p><p>即將30歲的張栢芝上周三擇日剖腹為謝家再添丁，順利誕下重7.4磅男嬰，祖母狄波拉率先為乖孫改乳名做二少爺。再為人父的謝霆鋒，07年首次升呢做爹哋時刻意保密長子謝振軒（Lucas）的容貌，昨日卻罕有地向傳媒發放新生兒子的兩張照片，並透露首度曝光的謝家二少爺原來已改英文名Quintus。</p><p>嫲嫲讚圓咕碌好得意</p><p>霆鋒發放的其中一張照片中，Quintus睡在兩歲多的哥哥Lucas身邊，兩兄弟一同躺在床上覺覺豬，睡得一臉香甜。另一張Quintus的獨照中，他全身作白色打扮，化身小小白馬王子，衣服胸前更印有他出生的年份2010字樣。Quintus出生僅五天，樣子非常標致，驟眼看去長得跟爺爺謝賢十分相似，眼仔睩睩，鼻樑挺直，人中又長，皮膚份外白滑，名副其實天生明星相，難怪謝家上下對這名老么愛不釋手。<br>產後的栢芝昨日仍未見露面，繼續留院休息，連日獲痛錫她的奶奶狄波拉和鬍鬚Kong夫婦、老爺謝賢車輪轉般到醫院探望，並分別送上補身靚湯，希望新抱可盡快復元，再投產追女。記者昨日在養和醫院外守候，但未見拉姑和四哥現身。<br>記者昨日致電狄波拉，問到何以為乖孫改英文名Quintus時，她說：「我哋一家人投票都好鍾意呢個名，不過要等BB出咗世，見到佢個樣先扑槌選用，Quintus個名Q字頭，BB個樣cutecute哋，同個名好襯，咁佢個頭又好似Q形，圓咕碌咁好得意。」<br>狄波拉又指現時謝家上下雖然都把注意力放在剛出生的Quintus身上，但哥哥Lucas也沒有吃醋，她說：「哥哥都好錫細佬，佢會錫細佬額頭，唔係個個可以抱BB，Lucas太細會好危險。」她又表示昨日有到醫院探栢芝，並燉了雞汁給她作產後調理。</p><p>爺爺見少一日心掛掛</p><p>四哥昨傍晚則在電話中表示因有事暫未到醫院見乖孫，但不免心掛掛，他說：「我掛住o架，不過都唔使日日探。」聽到記者讚Quintus樣子似爺爺，四哥笑不停：「係喎，佢似阿爸（謝霆鋒），Quintus出世冇耐，但個樣就成歲人仔咁，真係畀佢激死。」<br>四哥兩年多前首次做爺爺，曾打趣說怕Lucas太靚仔俾女圍，並笑言要代乖孫擋駕戒女色，提到Quintus同樣俊俏，四哥卻笑說：「我想擋都冇得擋啦。」言語間盡見錫到燶之情，四哥更不諱言會縱壞兩個孫仔：「阿爺梗係有求必應，我唔係成日見到佢哋，佢哋唔詐我嬌詐邊個？」<br>採訪：比華利</p><p>話你知：Quintus意指五月出生</p><p>霆鋒為細仔取英文名Quintus，此名字本來是拉丁文，也是古羅馬時代常用的人名，Quintus在拉丁文中代表五，原本有指是第五個出生的孩子的意思，但亦可當作是五月出生的孩子。曾改編成電影的美國魔幻小說《波西傑克森》（PercyJackson）系列中，也曾出現化名Quintus的角色。
</p><p>相士話：兄弟班闖娛圈必勝</p><p>生於演藝世家的謝霆鋒，上周三榮陞第二任爸爸，太太張栢芝先後為他誕下兩名囝囝，肖豬的長子Lucas雖然只得兩歲多，但精靈活潑，慣於面對鏡頭，頗有謝家風範，論各方面條件，Lucas與出生未夠一周、肖虎的胞弟均極具條件成為娛樂圈新血。</p><p>細佬適合做幕後</p><p>根據命相，堪輿師區仲德昨日指Lucas和胞弟都適合在娛樂圈發展，他昨日在電話中說：「哥哥有貴人星，佢會拍戲先紅，弟弟就適合做監製、導演，佢名氣會後來居上，將來兩兄弟可以拍住檔搵食，細佬開戲畀哥哥，實行兄弟幫。」至於婚後樂做生仔機器的張栢芝，區仲德指肖猴的她命格中有3子1女，特別兩年後懷第三胎時，極可能追女成功。<br>另一堪輿家麥玲玲昨日也直指Lucas天生明星相，她在電話中說：「Lucas長大係好有長輩緣同人緣，佢好鍾意表演，唔怕面對群眾，加入娛圈仲會有貴人扶助。」至於謝家二少爺，她說：「相對哥哥Lucas，細佬會較內向，啱做研究工作，佢冇咁大興趣加入娛圈，但唔排除佢可以做幕後扶助哥哥，兩兄弟感情好好，絕唔會扮豬食老虎。」<br>採訪：比華利
</p><p>二少爺vs大少爺</p><p>中文名：未定<br>英文名：Quintus<br>出生：2010年<br>日期：5月12日<br>出生磅數：7.4磅<br>生肖：虎<br>星座：金牛座<br>歲數：剛出生<br><br>中文名：謝振軒<br>英文名：Lucas<br>出生：2007年<br>日期：8月2日<br>出生磅數：6.5磅<br>生肖：豬<br>星座：獅子座<br>歲數：兩歲多<br><br>資料來源：《蘋果》資料室</p><p>娛樂資料庫：小星星亮晶晶</p><p>過往很多藝人都不喜歡自己的子女曝光，不過近年也有不少藝人不介意讓子女曝光，還會主動在微博或facebook張貼子女的照片。<br><br>謝振軒<br>謝振軒（Lucas）身為謝霆鋒和張栢芝之子，自小曝光率奇高，多次被大批記者包圍拍照仍然表現鎮定。<br><br>陳康堤<br>父親陳奕迅年前曾用她的大頭相作唱片封面，母親徐濠縈更經常將康堤的相片上傳到微博。<br><br>鍾懿<br>鍾鎮濤（阿B）及范姜的女兒鍾懿表演天份極高，更曾在阿B的演唱會上唱歌，還不時與父母一起接受傳媒訪問。<br><br>資料來源：《蘋果》資料室</p></body></html>