<html><header><meta charset="utf-8"><title>敏妮Talk：搵人贊助旅行結婚 - 溫敏妮</title></header><body><h1>敏妮Talk：搵人贊助旅行結婚 - 溫敏妮</h1><p>早陣子，睇波sir專欄，提到畀人情嘅學問。敏妮成日都接觸理財個案，為咗結婚擺酒，問點樣投資儲錢。不過另一面，又成日聽到人講結婚其實有錢賺。計一計數，擺酒嗰部份應該真係有賺錢嘅可能，但如果要豪擺豪搞的話，就真係有啲緊絀。<br>上周五晚小周末，同朋友happyhour時，聽到一個「新穎」嘅幫補結婚開支方法。朋友之前收到「紅色炸彈」邀請，但擺酒地點係近期好多人去嘅旅行結婚熱點峇里島。講得係幫補開支，梗唔會新人包機票請飲，但喺張「紅色炸彈」，就提到可以光顧某間旅行社，除了已安排機票住宿，亦有折扣。</p><p>着數如包新人機票或住宿</p><p>當然好似喺香港擺酒一樣，你仍然可以只做300蚊人情，選擇不去，又或自行安排交通。但如果係你極好嘅朋友，大部份都會選擇去赴宴，兼用「大會」安排，一來唔使煩，二來有折扣，當係短程旅行。對於呢對新人嚟講，由於變相幫旅行社搵客，應該會有着數，好似包新人機票或住宿等。<br>一班知己朋友，的確係唔錯嘅安排。長途跋涉送上祝福，一般禮儀都唔再需要畀「人情」，最多只係帶份「輕巧」禮物出席。咪話敏妮現實，但實際啲講，就即係喺原來嘅「人情」上補錢，就可以一班好朋友去旅行，同時亦為好友送上一份佢啱用嘅「結婚禮物」（變相贊助旅行結婚開支），大家都happy。<br>溫敏妮<br> http://wanmanli.com/blogs/ </p></body></html>