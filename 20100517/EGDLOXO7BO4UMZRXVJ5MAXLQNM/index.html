<html><header><meta charset="utf-8"><title>隔牆有耳--神父：煲呔蠱惑過你 - 李八方</title></header><body><h1>隔牆有耳--神父：煲呔蠱惑過你 - 李八方</h1><p>無所不用其極壓制公投，帶頭唔投票嘅特首煲呔曾，噚日當然冇按慣常做法去投票站，佢聽晒阿爺話，逃避公民義務，估唔到連聖堂都避而不去，平日慣常去行政長官粉嶺別墅度周末嘅煲呔，喺公投前夕去咗粉嶺聖約瑟堂做彌撒，至於佢向天主求乜，真係天曉得。</p><p>公投前夕聖堂祈禱</p><p>八方噚日先後去過禮賓府同特首粉嶺別墅，都見唔到煲呔蹤影，晨早7點幾鐘，聖約瑟堂神父成啟明已經喺度準備做彌撒，八方問佢煲呔會唔會嚟做禮拜，成啟明神父好老實，透露煲呔前日星期六下晝五點幾鐘已經嚟過，在聖堂內默默祈禱。<br>咁煲呔禮拜日係咪會再嚟做禮拜呢？神父哈哈幾聲笑咗出嚟，「佢（曾蔭權）蠱惑過你！」煲呔算得盡人所共知，估唔到連神父都睇穿佢為人蠱惑，知佢喺公投日前夕去咗祈禱，噚日就唔會再現身，費事俾人見到，又追問佢點解唔投票。聖堂有個修女亦表示，相信煲呔唔會做禮拜，「特首星期六嚟，星期日應該唔嚟o架嘞。」八方噚日等咗大半日，果然唔見煲呔現身。<br>煲呔唔敢見人連聖堂都唔去，發展局局長林鄭月娥卻有去聖堂，而且仲要去到西貢對出小島鹽田梓嘅聖若瑟小堂，因為噚日聖若瑟小堂慶祝120周年，有大型慶典，林鄭去參加，堂而皇之話自己唔會投票。<br>政府漠視補選打壓公投不遺餘力，政府新聞網噚日冇顯著公佈補選消息，「主要新聞」有兩則，一則係財爺鬍鬚曾訪問上海，指「外國領事讚賞香港館」，新聞處另一段關於鬍鬚曾消息，係話佢參觀咗上海當代藝術館。</p><p>新聞處繼續冷處理</p><p>另一則係民政局德成局長去安徽省合肥市出席第四屆全國體育大會開幕禮，並以香港特區代表團團長身份出席團長會議和開幕禮，呢兩單官員外訪消息，同五區補選比較，份量有幾「重要」，八方相信大家自己曉判斷。雖然政府持續冷處理公投，不過有幾十萬人投票呢個事實不能抹煞，如果高官視而不見，好自為之。<br><br>mailto:pf_lee@appledaily.com</p></body></html>