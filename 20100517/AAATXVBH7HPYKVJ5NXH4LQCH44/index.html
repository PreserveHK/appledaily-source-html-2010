<html><header><meta charset="utf-8"><title>隔牆有耳：周澄男友　抱抱打氣 - 李八方</title></header><body><h1>隔牆有耳：周澄男友　抱抱打氣 - 李八方</h1><p>o靚界「民主女神」周澄出選新東，同長毛拍住上啟動公投，「大專2012」五個候選人冇錢冇人冇資源，只係靠同學幫手做義工助選，周澄噚日幾乎孤軍作戰，不過佢原來一啲都唔寂寞，因為拍拖一段時間嘅男友突然現身打氣，令佢當堂笑番晒。<br>周澄噚日朝早7點半先去投票，跟住就入上水拉票，一直掃落大埔、沙田、大圍，最後一站去將軍澳。<br>社民連長毛「紅衫軍」人強馬壯，周澄卻只得數目有限義工助選，好多時要孤孤單單派傳單，加上天氣悶熱，捱到下晝，佢都有啲呆呆滯滯。</p><p>拍拖好一段時間</p><p>不過去到馬鞍山廣場情況逆轉，突然有個着黑衫四眼仔現身，默默企喺遠處睇周澄派傳單，八方以為佢係周澄粉絲之際，卻見周澄情深款款走埋個四眼仔身邊，原來識嘅，兩人咬耳仔喁喁細語，四眼仔似乎好識周澄，講咗幾句，就令周澄掩住嘴笑，後來兩人仲擁抱攬到實一實，四眼仔用手輕拍周澄纖腰，鼓勵佢加油，成為公投日最sweet場面。周澄透露四眼仔係大學同學，兩人已拍拖好一段時間。</p></body></html>