<html><header><meta charset="utf-8"><title>隔牆有耳：四叔TV節目巡禮 - 李八方</title></header><body><h1>隔牆有耳：四叔TV節目巡禮 - 李八方</h1><p>追開CCTVB的人有福了，若然恒地李家大公子收購無綫成功，以四叔有求必應嘅性格，徇眾要求，CCTVB嘅節目勢必全面革新。可以想像，除咗台慶當晚會有千億新抱徐子淇切蛋糕之外，《交易現場》可能會由四叔親自主持，《創世記》或者會拍續集，許文彪覺悟前非為地產商平反。<br>恒地大少爺洽購邵氏消息一出，網絡界興奮莫名，紛紛幫CCTVB嘅節目度橋創新，加入四叔家族嘅特色。網民建議，《香港早晨》變身《四叔早晨》，《交易現場》以後由四叔親自主持，唔使記者周時問佢攞貼士咁麻煩。晚間《天天天晴》改良為《天天天匯》，而跟住嘅《公主嫁到》亦可以考慮拍攝續集《子淇嫁到》。<br>此外，沿襲豪宅天匯剔除所有四字樓同埋跳層嘅理念，日後CCTVB嘅節目表裏面，係絕對唔會有4點鐘呢個時間出現。4點鐘將會一跳跳到28點，5點鐘再跳到38點，呢啲叫「跳鐘」，好平常，觀眾唔使大驚小怪。吉祥物方面，TVBuddyout了，要整番隻恒仔或者基仔賀一賀佢。</p><p>許文彪或改撐地產商</p><p>有傳媒學者擔心，地產商控股下嘅CCTVB，會趕絕反映小市民買唔起樓嘅劇集。《創世記》裏面狂插地產商嘅許文彪可能會化身老實商人，經典對白會變成咁樣：「我唔係冇嘗試過，我嘗試安份守己，拚命造市，掙得嗰雞碎咁多。我試過，但係外面嗰班無殼蝸牛，佢哋識得建築識得起樓咩？佢哋只係拎少少錢出來，花少少時間就將樓價炒高不斷賺大錢，呢啲叫公平咩？……你去問問佢哋，隨便問一個人，問問佢哋需要啲乜嘢，佢哋嘅答案好簡單，只係想要一間好發水好發水嘅樓呀！」<br>不過許文彪真身陳錦鴻同八方講，佢唔驚老闆由六叔變四叔之後，《創世記》嘅經典場面會成絕響。佢話因為個社會始終有需要傳媒反映主流意見，傳媒亦都一定要跟進社會潮流走。陳錦鴻認同傳媒學者講法，傳媒係社會公器，佢有信心許文彪二世、三世會繼續出現喺將來嘅劇集，除非呢間傳媒機構想被邊緣化。<br>mailto:pf_lee@appledaily.com</p></body></html>