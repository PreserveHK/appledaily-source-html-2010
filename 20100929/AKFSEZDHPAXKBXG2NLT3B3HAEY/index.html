<html><header><meta charset="utf-8"><title>吸血鬼獵人　鞭鞭有力變戰神</title></header><body><h1>吸血鬼獵人　鞭鞭有力變戰神</h1><p>惡魔城都係橫向2D好！奈何遊戲壇由西人主導，首度高清示人嘅《Castlevania:LordsofShadow》亦焗住3D化；從大量巨型波士及主角條鎖鏈鞭嚟睇，風格極度有《GodofWar》感覺，不過男主角就無中年脫髮嘅煩惱！<br><br>文：阿洛</p><p>小島秀夫監修名牌</p><p>作為《惡魔城》Fans，之前受過陳年《惡魔城3D》嘅苦，見到都已經退後一步；再嚟見到設定主角唔係吸血鬼獵人貝爾蒙特家族後人，又退多步；而且，今次首先推出嘅係歐美版，Konami剛剛先喺東京遊戲展宣佈會好快推出日本版，相信遊玩意欲已經跌到冰點。<br>呢個時候，救世主出現喇，因為呢個遊戲係由小島秀夫領軍嘅Konami小島製作室作監修，西班牙MercurySteamEntertainment負責開發，信心返咗啲埋嚟，再睇埋極有惡魔城氣氛嘅畫面，又吊橋、又城門……算啦！同《WinningEleven》同一道理，信埋佢今次啦。</p><p>光明會聖騎士</p><p>今次新作以「末日」為背景，雖然係正統系列作，但就採用全新故事劇情，古仔係講地上聯盟同天界受到不明惡魔勢力「LordsofShadow」侵襲，而原本喺地獄嘅惡魔亡靈同時出現向人類作攻擊。<br>英雄嚟喇！佢叫Gabriel，有吸血鬼獵人血統，但唔係德古拉啲子孫，只係同吸血鬼獵人家族有關嘅組織「光明兄弟會」成員，作為聖騎士嘅佢，感應到已死妻子Marie嘅靈魂召喚，當上救世者角色，探究關鍵之物──神魔面具背後嘅真相。<br>而主角右手拎住可變鎖鏈鞭嘅十字架，左手則係鐵爪，可以擒城牆之外，仲可以配合使出連續技，呢個時候，又唔只似《GodofWar》，仲似埋《DevilMayCry4》㖭呀，抵玩啦喂！</p><p>主角得把聲</p><p>今次先推出歐美版，對本地Game迷嚟講仲方便咗，話晒英文都可以查字典，而且配音陣容強勁，有《迷幻列車》嘅RobertCarlyle、新版《StarTrek》艦長PatrickStewart，以及美劇《Californation》嘅NataschaMcElhone等。而剛公佈嘅日版聲優就有大塚明夫、藤原啟治、菊地由美、大塚芳忠等；想唔想等？自己決定。而遊戲更有分為特典版同普通版，最大分別係個封面，特典版型好多。</p><p>Profile</p><p>《Castlevania:LordsofShadow》<br>主機：XB360/PS3<br>類型：動作<br>廠商：Konami<br>人數：1人<br>發售日期：10月5日</p></body></html>