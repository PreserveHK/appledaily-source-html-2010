<html><header><meta charset="utf-8"><title>求驗客手記：傅家俊冇「桌球智商」奧蘇寸到爆 - 求驗客</title></header><body><h1>求驗客手記：傅家俊冇「桌球智商」<br>奧蘇寸到爆 - 求驗客</h1><p>綽號「火箭」嘅桌球天才奧蘇利雲（奧蘇）又有新偉論！繼日前回應喺蘇格蘭世界桌球公開賽第3圈「拒pot黑柴事件」，並稱對整個桌球界都失望，或者會退休之後；周四佢又發炮，話連埋佢自己歷來只有9個球手有天賦打桌球嘅智慧。睇真啲，中國嘅丁俊暉叫做入選，不過名單就冇傅家俊，擺明睇唔起我哋嘅香港桌球1哥啦！</p><p>丁仔等8人佢睇上眼</p><p>奧蘇日前雖然打出一桿147滿分，成為歷來最多次錄得單桿147分嘅球手（10次），之不過因賽制取消咗滿分獎金，因而令「火箭」大發牢騷，差啲就想唔打，引來桌球界嘅非議。34歲嘅奧蘇日前喺世界桌球公開賽16強鬥韋德（JimmyWhite）之前，就大發謬論，話桌球壇唔係好多人有「桌球智商」（SnookerBrain），咁邊個入到佢法眼？包括已去世嘅「黑旋風」希堅斯（AlexHiggins）、亨打（PaulHunter）及亨特利（StephenHendry）、希堅斯（JohnHiggins）、韋德（JimmyWhite）、沙比（MarkSelby）、戴維斯（SteveDavis）同丁俊暉，係真正具有與生俱來嘅桌球智商，當然仲包括佢自己在內啦！<br>由名單嚟睇，奧蘇嘅標準真係唔知點定，同世界排名、該球手有冇贏過佢無關。因為呢8個球手入面，只有希堅斯、丁俊暉、沙比係現今世界排名前10位之內，換言之世界排名第2嘅卡特、第3位嘅羅賓遜等（註：奧蘇為世界排名第6位），喺佢眼中都係「二打六」。曾經喺07年格蘭披治桌球賽決賽，贏過奧蘇嘅香港球手傅家俊（世界排名第14位）亦都冇份。奧蘇今次一句「桌球智商」幾乎得罪晒成個桌球壇，呢位「寸王之王」究竟會唔會遭受杯葛，真係要拭目以待啦！<br>奧蘇真係寸得有理，因佢周四喺世界桌球公開賽16強以3:1勝韋德晉級，下場將對宿敵亨特利；佢唔放在眼內嘅香港球手傅家俊，就唔爭氣喺16強以1:3不敵希堅斯，希堅斯下圈鬥衞冕嘅羅賓遜。</p></body></html>