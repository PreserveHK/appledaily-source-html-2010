<html><header><meta charset="utf-8"><title>搭的士難 - 左丁山</title></header><body><h1>搭的士難 - 左丁山</h1><p>星期一香港大學在下午五時有大師演講，就係一九九二年諾貝爾經濟學得獎人加利．貝加（GaryBecker）到訪，講題係"CausesoftheWorldwideBoominHigherEducation,EspeciallyofWomen"（環球高等教育之原由─以婦女為特例），貝加之所以來香港，正與環球高等教育興旺有關。佢與另一位諾貝爾獎得主，芝加哥大學的經濟系同事赫克曼JamesHeckman係訪京芝大代表團成員，到北京參加大學合作簽約儀式，之後就來港一行。<br>貝加名氣咁大，左丁山好想到港大聽演講，點知當日下午已掛咗三號風球，中環交通混亂，汽車在路上寸步難行，的士去咗邊呀？都唔知點樣先至搵到一部。等吓等吓，卒之投降，因為即使搵到的士去，都驚住唔知點樣可以返回中環。<br>近來唔知係唔係因為經濟興旺，在中環放工時間，好難好難搵到的士。大記者最神奇，在大道中ClubMonaco門口望到一架的士落客，及時跳咗上車，話去灣仔，點知司機大大聲咁話：「你估你上咗車，我就要去o架嘞，我可以交更唔接客o架！」大記者怕咗司機大佬，唯有陪着笑臉咁話：「去灣仔好快啫，塞都係塞一陣之嘛！」司機再有偉論：「見你去平民區就去啦，我最憎啲半山區富貴師奶下午走落中環飲HighTea，飲完就叫的士上麥當勞道、羅便臣道，一程十八蚊，嘥晒我啲時間！」大記者為之哭笑不得，諗住的士司機有仇富心態還是係好生意得滯，要揀客呀？<br>惡佬明另有所遇。呢日佢聽到沙田有急事，連忙走出灣仔地盤，立即叫的士過海，司機話：「咁塞車，唔去喎。」惡佬明講：「你冇得唔去，我上咗車你就要去，最多就係行西隧。」司機話：「咁又點呀？你落車之後，我冇客返香港，行紅隧，又係塞死，計唔掂數！」原來司機要計埋來回車程，點都唔制，話要車惡佬明到華潤搭過海的，惡佬明唔肯，要佢直去西隧，幾乎相持不下，但惡佬明係地盤佬，唔怕鬥大聲，話明唔去九龍就去灣仔警署，司機卒之都係死死氣過海，好快就到達目的地，唔計隧道費，二百蚊有找，換轉係左丁山，一早會俾司機趕咗落車。</p></body></html>