<html><header><meta charset="utf-8"><title>料中國手持多張牌</title></header><body><h1>料中國手持多張牌</h1><p>【本報訊】中國突然公佈拘捕四名日本人，時事評論員劉銳紹指事件與釣島有關連，又指溫家寶在美國講話，已預示一連串動作，「以總理身份講呢番說話時，表示手頭上已經準備咗好多張牌，會陸續放出嚟」。</p><p>兩國私底下或有接觸</p><p>新華社所發稿件用上「近日」字眼，劉銳紹表示十分玄妙：「佢無講清楚到底係幾時拉佢，如果係船長被捕之前，咁點解家先公佈？」他相信中國不會把兩件事件相提並論，以免被指為報復，只會表示是按國家權力和法律，拘捕涉在中國犯事的日本人。<br>他不排除兩國私底下有接觸，但預計中國將有連串「牌」會出，「今次中國政府開始有啲實質行動，施加壓力，令對方感覺到痛，同以前只係外交部表態，已經係算有所進步，其實佢應該更加早就做，今次日本好過份，如果唔係都唔會逼中國出手」。<br>時事評論員林和立則認為，難以證實兩件事有關，「但唔排除中方係用呢樣嘢反制日本，照字面睇，似乎有間諜、竊取國家機密嘅意思，喺中國國家機密呢樣嘢好含糊，好難界定」。他又指，詹其雄被扣留已十多天，相信法院可能以詹已承受足夠懲罰為由釋放，嘗試平息事件。</p></body></html>