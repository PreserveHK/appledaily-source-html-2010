<html><header><meta charset="utf-8"><title>敏妮Talk：四千金 - 溫敏妮</title></header><body><h1>敏妮Talk：四千金 - 溫敏妮</h1><p>Yoyo喺敏妮blog留言，話有4個女兒，分別28、27、25同20歲，佢想同四千金買醫療保險、基金，同儲錢安排退休。不過，每月只係得1500蚊盈餘，都唔知點分配。其實單係買醫療保險，每個月幾十蚊都有交易，4個女夾埋唔使兩百蚊。但買基金月供最低消費都1000蚊，唔通供一份4個女分？講笑！<br>敏妮只係搞唔清楚Yoyo想為自己安排退休，抑或為女兒？為人父母，對女兒自然無微不至，但讓女兒學懂為自己籌謀，可能畀幫佢鋪好人生道路更有意義。女兒都廿幾歲咯，買基金儲錢安排退休，應該由佢哋自己着緊，作為媽媽從旁提點已經足夠。</p><p>先為自己做醫保退休安排</p><p>作為人家嘅女兒，敏妮始終覺得孝順父母天經地義，要爸爸媽媽反過嚟為自己操心，會唔會俾雷劈呢可？真係擔心女兒嘅，建議Yoyo做好自己嘅退休安排同醫療保障，唔使女兒擔心就好足夠。如果真係想做詳細啲嘅理財策劃，由於敏妮掌握的資料唔多，呢個欄篇幅有限，建議將聯絡方法電郵去money@appledaily.com，等敏妮對你嘅情況了解清楚先提供意見。<br>另外，上次敏妮提到有關期權嘅問題，有位朋友Wahhy留言問，點解咁少人介紹期權玩法？據股王A講，期權易學難精，最重要係學識咗要有穩定嘅回報唔難，但要賺大錢就唔易，而且期權注重策略運用，唔係靠聽冧巴，所以唔係好啱一般散戶嘅胃口，相信呢個係期權少人介紹嘅原因之一。<br>不過，期權並唔係咁高不可攀，敏妮認識資深期權投資前輩杜嘯鴻，據佢講，善用期權，每個月都可以搵到穩定嘅收入，亦可以自己控制投資風險。如果Wahhy對期權有興趣，可以參加8月7日由《港股王》舉辦嘅「期權工作坊」，佢哋邀請咗杜前輩同另一位資深期權投資者金曹做主講嘉賓，分享投資經驗。收費100蚊，但送1個月《港股王》網上收看服務，價值138蚊，淨係贈品都貴過票價。<br><br>溫敏妮<br> http://wanmanli.com/blogs/ 
</p></body></html>