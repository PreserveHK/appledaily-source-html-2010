<html><header><meta charset="utf-8"><title>大家樂捱駡 - 左丁山</title></header><body><h1>大家樂捱駡 - 左丁山</h1><p>最低工資法案進入立法程序，聽講會在七月十四日提交立法會表決。上星期，全港最大嘅快餐店集團「大家樂」發佈業績，二○一○年營業額有48.83億，純利有5.13億，純利率係10.5%，算係幾高，香港一般食肆要有10%純利，其實並不容易。<br>發表業績之時，大家樂主席陳光裕同時表示，假若最低工資訂於三十三元每小時，大家樂會發盈警。此語一出，立即招來長毛雄嘅示威抗議，批評陳光裕剝削工人，呢個時候，算係最低工資立法之決戰前夕，工人一方梗係會把握每一個機會攻擊僱主嘅，故此香港僱主聯合會亦在報紙賣廣告，「最低工資的事實」，爭取同情。評論員之中，只有獅子山學會之孫柏文、李兆富等寫過文章反對最低工資，經濟學家一般反對最低工資嘅，但大家怕鬧，唔敢出聲，只有最唔怕死嘅雷鼎鳴一於本着經濟學家的理性，引用不少數據及論證，撰文反對最低工資與設定標準工時，可敬也。<br>睇番大家樂，二○一○年話有一萬五千工人，其中一萬三千人嘅時薪在二十二至二十八元之間，平均時薪二十三元。有數得計，一萬三千人乘時薪二十三元乘每天八小時乘每月二十六天乘十二個月，總薪資達7.46億元，加薪至時薪三十三元之後，總薪資增至10.707億元，增加咗3.279億元，假設其他條件不變，大家樂嘅利潤就會由5.13億下降至1.885億元，即大跌六成三，如有此情況，任何一間上市公司都要發盈警，否則會被港交所、證監會追查。陳光裕係有嗰樣講嗰樣啫，幾老實呀，因此而俾人鬧，亦無可奈何。<br>由平均時薪二十三元增加至三十三元，未必只限於一萬三千名前線員工。其餘二千工人如果要適當調整人工，唔好話增加43%咁多，加多10%嘅話，大家樂利潤會再跌。如此看來，呢隻股票本來係防衞性股票，家唔好買住，睇吓最低工資訂在乜嘢水位先。</p></body></html>