<html><header><meta charset="utf-8"><title>淡黃點睛　灰得smart</title></header><body><h1>淡黃點睛　灰得smart</h1><p>年輕一輩聽見以往最大路嘅銀灰色車身都會皺眉喊悶，但smart偏偏大唱反調，推出smartfortwoeditiongreystyle玩灰色特別版。原來只要加些少黃色作點綴，灰起上嚟都真係好smart。<br><br>記者：許維雅<br>攝影：譚盈傑<br>Model：CC</p><p>大玩灰調　反高潮</p><p>某啲車款會比較着重外表大於性能，外形cutecute哋嘅smart係其中之一，所以玩顏色配搭可以話係佢哋嘅強項。不過最估佢唔到反而係今次推出嘅特別版，並唔係乜嘢鮮艷怪色，而係用灰色做主角smartfortwoeditiongreystyle。以為灰色會好悶？設計師卻醒目地以淡黃色點綴車身內外，灰黃配嘅效果不但帶來驚喜，更令smart剔走慣性可愛味，多添幾分型仔帥氣，應該可以吸納一眾原本嫌佢太cute嘅年輕男生垂青。再講，車身顏色並唔係普通常見嘅銀灰色，而係特別調製嘅啞光灰色面漆，令整體感覺帶點Cyber味道。話明係特別版，印有greystyle字樣嘅淡黃色側鏡罩更係車身外殼畫龍點睛嘅所在，喺視覺上顯得活潑好多。加埋同樣係greystyle版獨有嘅灰色15吋6輻式合金輪圈襯番車身，呢部smart仔突然man咗好多。</p><p>皮棍軚環　無膠味</p><p>貫徹greystyle版嘅灰黃配宗旨，內櫳佈局亦唔例外，皮椅椅背嘅一大幅黃灰色圖案織布成為車廂焦點，再以黃色車線點綴的真皮椅及中控台，設計夠晒Trendy。此外，淡黃色轉數錶及時計、繡上黃色greystyle字樣嘅地氈、兩側襯上織布嘅車門都係呢部特別版先有，再送埋真皮波棍及軚環，令向來感覺膠膠哋嘅smart貴氣得多。至於引擎就跟以往passioncoupé型號一樣，一公升引擎可輸出84匹馬力，細小輕巧嘅兩座smart夠用有餘，但每當上大斜路及起步時，總覺得波箱反應唔夠迅速，好在softouch自動變速系統總叫做彌補到呢方面嘅不足，將加減撥片拍低兩個波，車仔即時爆畀你睇，沿途喺清水灣道上斜、入彎，從未試過咁有信心，因為唔使再驚對頭大車過晒線挨晒過嚟。</p><p>規格</p><p>引擎：999cc直三Turbo<br>馬力：84hp/5,250rpm<br>扭力：120Nm/3,250rpm<br>傳動：5前速半自動波<br>售價：$163,800<br>查詢：34288666（smartHK）</p></body></html>