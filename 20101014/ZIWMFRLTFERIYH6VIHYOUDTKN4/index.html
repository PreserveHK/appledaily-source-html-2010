<html><header><meta charset="utf-8"><title>意大利直擊：全球首探碳纖工場　林寶輕舉妄動</title></header><body><h1>意大利直擊：全球首探碳纖工場　林寶輕舉妄動</h1><p>巴黎車展未完結，林寶已彈出，最新「第六元素」憑車重999kg，Keep住人氣車王第一位，睇到全車盡玩碳纖，就是林寶未來大方向。今次港傳媒可首度踩入意大利林寶博物館，還全球首次直擊幕後減磅功臣——碳纖工場！<br><br>記者、攝影：徐影龍</p><p>型佬CEO愛華人車主</p><p>林寶講明引擎馬力要Keep，但未來大方向是收身減磅，玩盡碳纖，所以今趟意大利之行，除參觀博物館外，最有意義就是破天荒全球首度直踩碳纖R&amp;D（研發）工場，最後更可零距離訪問型佬CEOStephanWinkelmann。雖然訪問內容都幾大路，主要講林寶未來會大玩輕量化，以及四驅、尾驅雙線發展。最有趣是Stephan話最愛華人車主，因為中國及香港車主普遍較年輕，變相對林寶愛得更早，愛得更久！</p><p>30架超罕林寶大晒冷</p><p>林寶博物館、汽車及碳纖工場位於意大利Bologna附近的鄉鎮Sant'AgataBolognese，採用極環保的太陽能光電系統，香港傳媒今次直踩總部，未睇工場先被Museum歷代林寶所吸引。博物館主要分兩層，佔地不算大，加埋約有30部林寶，咪以為齋擺古董老爺車，現場尚有一級方程式賽車、賽艇、模型及引擎等展品。二樓全層更統統放置近代話題性十足的車款，好似速度比賽中快過戰鬥機的Reventon，埋身睇更感受到其兇狠霸氣，呢架連稅叫價二千幾萬的無翼戰機，全球僅得20部。舉機喪拍，再細意欣賞充滿力量美感的設計之餘，有意無意間打番個手指膜落車身，自我滿足一下虛榮感。</p><p>經典逐架睇<br>史上第一寶：350GT</p><p>創辦人首部推出嘅車款，64年推出已加入鋁合金物料，3.5L引擎表現直逼4.0L，直至66年停產。<br><br>（64年生產、3.5LV12引擎、280匹）</p><p>史上最Wide：CountachLP400</p><p>扁斜車形可算係70後兒時經典DreamCar款，誇張超闊內櫳同錶台，幾乎係史上最闊落嘅林寶。<br><br>（74年生產、4.0LV12引擎、375匹）</p><p>史上最圓潤：P147-Zagato</p><p>Zagato設計得頗圓潤，雖非量產車，但好多科技同四驅技術，陸續引入Audi及Murcielago之中。<br><br>（97年生產、6.0LV12引擎、馬力不詳）</p><p>史上最野：LM002</p><p>林寶都有針對off-road嘅越野車，車身採用鋁合金及玻璃纖維製造，配備派拉利更特別打造車胎。<br><br>（86年生產、5.2LV12引擎、420-440匹）</p><p>史上最快警車：PoliziaStradale</p><p>將GallardoLP560-4改裝，再捐畀意大利差館做警車，馬力有成500匹，不法之徒見到已腳軟。<br><br>（04年生產、5.0LV10引擎、500匹）</p><p>史上最快：F1Engine</p><p>林寶呢副F1引擎配合六速手波同後置油缸，令馬力達到710匹，連車神冼拿都用過佢。<br><br>（91年生產、3.5LV12引擎、710匹）</p></body></html>