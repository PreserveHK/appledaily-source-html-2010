<html><header><meta charset="utf-8"><title>Eason點中歌迷笑穴</title></header><body><h1>Eason點中歌迷笑穴</h1><p>陳奕迅（Eason）前晚在紅館演出第9場演唱會，之前一直不適以致聲沙沙，不過當晚Eason的聲線明顯好轉過來，狀態十足，難怪又回復鬼馬本色，加上觀眾反應熱烈，甫開場不久席上fans大玩人浪，情緒高漲。個唱尾聲部份，Eason穿上白色長衫出現，fans大叫他除衫，他聞言笑說：「我除，之後你哋咪放上乜book乜blog囉。」不過在現場fans大叫之下，Eason終忍不住除衫赤膊上陣，露出胸前兩點，他笑言：「係咪想睇呢啲呀？」</p><p>羽毛頭飾似雞</p><p>Eason赤膊自彈自唱，他問：「我似唔似家駒？我要向佢致敬。」隨即自彈自唱，Eason又用手指遮着一點，令觀眾大笑。「安哥」時Eason戴上羽毛頭飾，fans見到即指他似雞，Eason反駁：「似eagle呀。」<br>撰文：葉雪</p></body></html>