<html><header><meta charset="utf-8"><title>房價循環 - 左丁山</title></header><body><h1>房價循環 - 左丁山</h1><p>法國老總Ｂ話巴黎一百年不變，市內好少新樓盤，即使有，都貴到買唔起。據左丁山睇過好多報導，巴黎市有租金管制，嚴格保護古蹟文物條例，故此二手樓市場係賣家世界，舊租客住落，點都唔願搬走，年青一代想住在巴黎呀，除非繼承遺產啦。最新KnightFrank豪宅價格調查報告，2009年貴重物業市價平均下跌5.5%，上海豪宅勁升52%，而前五名城市就係摩納哥（4300-5900美元一呎），倫敦（3600-4400美元），巴黎（2400-3300美元），香港（2000-2500美元），羅馬（1800-2500美元），上海排第十三（500-700美元），如果睇好上海有朝一日可與倫敦、巴黎、香港並列，上海豪宅可以繼續升完又升，升多六至七倍就差唔多了。<br>在資本主義社會，地產市道升升跌跌，循環不息，香港嘅大趨勢係樓價永遠反覆向上，供二十年樓一定發過租二十年樓。九○至九七樓價升足七年，九八至二○○三年跌足六年，○四至○九又升足六年，至今上升勢頭未減，上升之時，總有人大聲抗議，上街示威話買唔到樓；九○至九七之時我哋見過唔少抗議樓價升嘅場面，到咗樓價大跌嘞，又有人上街示威，大罵政府隊冧市，呢班人係業主階層，九八至○三年就有好多啦。現在升到咁上下，輪番到無殼蝸牛大聲疾呼咯喎。特區政府高官要聽邊一派嘅聲音好？以事論事，九八至○三年時，樓價大跌，燒炭、破產之事，無日無之，似乎樓價下滑帶來之禍害大過樓價上升帶來之不便，買咗樓而破產，係唔係慘過因買唔到樓而仍然住在公屋或出租私樓呢？左丁山唔敢講，只係希望啲甚麼短炒王、摩貨王、釘王唔好以炒樓賺錢為樂，推波助瀾，推高樓價，令社會怨氣加深啫，你哋咁叻，炒股票期貨啦，炒樓損害民生o架。<br>如果問政府，高官見到九八至○三年之狀況，猶有餘悸，再印證07年美國房地產市道爆煲所帶來災難性後果，一定唔敢用政策推低樓市，出吓口術就無妨，頂多加快興建公屋而已，復建居屋唔使諗。</p></body></html>