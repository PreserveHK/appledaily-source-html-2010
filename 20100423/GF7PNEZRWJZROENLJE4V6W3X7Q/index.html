<html><header><meta charset="utf-8"><title>連凱拍賣作品捐黃福榮家人
</title></header><body><h1>連凱拍賣作品捐黃福榮家人
</h1><p>連凱由藝人走入藝術家之路，前晚他在中環舉行「香港原罪」展覽。連凱的作品通過暗黑筆觸、怪異魔鬼長耳、獠牙，以及歷史名人如希特拉等，諷刺娛圈中行屍走肉的人及香港現象，其中一幅關公揸槍的「門神」油畫，以底價5,000元拍賣，捐給黃福榮家人作行善之用，連凱說：「嚟咗香港十幾年，呢啲係啲負面能量嘅情緒發洩。」</p><p>小春7月造人</p><p>去到捧場的有陳小春、王敏德和曹敏莉等，陳小春透露今日去無錫拍劇，應采兒又拍片，兩公婆無得見面，何不叫老婆收山？他說：「我不嬲養佢，唔通男人咬住拖鞋，要老婆養咩？」幾時生B？他說：「我都想做老竇，7月之後應該得閒啲，就會做啲應做嘅事，虎年BB就趕唔切，十二生肖都冇乜所謂啦。」<br>採訪、攝影：RitaLeung</p></body></html>