<html><header><meta charset="utf-8"><title>青心直說：電影票房測股價 - 胡孟青</title></header><body><h1>青心直說：電影票房測股價 - 胡孟青</h1><p>電影金像獎過後，多咗聲音話香港電影業重生，希望唔使靠中港兩地合資都可以喺內地打出一片天。講真，咪就係睇中內地電影市場呢塊肥豬肉想獨吞。<br>記得內地創業板開板時，曾提過有美國「華納兄弟」影子嘅中國「華誼兄弟」，股價由28.58元（人民幣．下同）炒到上最高91.80元，到家都未使破發。公司估計，以目前內地電影業發展速度，最快6年行業規模可達300億元，因為按去年票房60億元計，單係今年首季票房收入已超過29億元，今年好有機會破百億。<br>文化產業板塊間唔中會被炒上，好似下周一出業績嘅橙天嘉禾（1132），仲有帝通國際（8220）、意馬國際（585）、第一視頻（082）等，雖然炒味濃，發展卻越嚟越似模似樣。</p><p>文化中國泊大碼頭</p><p>香港買唔到華誼，反而可以睇睇前身係上聯水泥嘅文化中國傳播（1060）份業績。公司去年由盈轉虧蝕足2.25億元（港元．下同）。點解業績睇落咁差，股價都唔點跌？睇真啲盤數，去年因為出售上聯水泥業務，錄得2.02億元虧損，若果扣除呢筆公司轉型開支，只蝕2287萬元。<br>睇埋去年部署，轉型唔似講玩。公司去年起總共做咗7單收購，最大宗要數2.19億元入股京華文化。京華擁有《京華時報》及《京華網》，同官方人民網關係密切，喺北京早報市場有超過七成份額。去年12月，公司同人民網成立合營公司營運手機電視，中國有6億手機用戶同2億網民，三網融合就係要將佢哋一網打盡擸晒返嚟。<br>至於去年電視電影業務有些少錢賺，收入4575萬元，盈利503萬元；手機及網絡遊戲仍未有太大起色，淨現金1.27億元。公司去年兩度配股（0.27及0.52元）及供股（2供1）集資，今年表現要視乎有周潤發加埋葛優主演嘅大片《讓子彈飛》收唔收得，否則可能又要問股東攞錢。<br>胡孟青</p></body></html>