<html><header><meta charset="utf-8"><title>經典角色大集合　爆房過兩招</title></header><body><h1>經典角色大集合　爆房過兩招</h1><p>喺過去一年，我履行街頭霸王Fans嘅義務，透過Xb360同埋PS3挑戰世界各地嘅玩家，大開眼界之餘，更加出力宣揚香港機迷嘅讓Round豪情。今年加強版《SuperSFIV》推出，又係時候再踏戰場，多咗角色參戰之餘，每人仲追加一招超必，而且仲有Online格鬥家最期待嘅上網開房搏擊會，令到更多人睇到你哋點輸畀我！<br><br>文：阿洛</p><p>36人參戰歷代強者再現</p><p>新版本梗係要加新角色參戰，當中不乏街霸迷熟識嘅人物，好似《SuperSFII》嘅印第安人T.Hawk、玩沙鎚嘅DeeJay，仲有《Zero》登場、沿自《FinalFight》嘅Guy同Cody，加埋女忍者伊吹同埋全新人物用跆拳道嘅韓妹Juri等等，齊齊整整登場。而且今次豪鬼、阿Dan等都係以基本角色身份登場，唔使爆呢個爆嗰個先集齊隱藏人，話時話，我個《SFIV》Save都仲未有得用豪鬼，我果然睇虛名呢啲嘢睇得好淡。</p><p>新背景　加舊BonusStage</p><p>都知你貪心，有新角色登場當然又唔少得新背景啦，例如印度佬之前無自己主場，今次就追加咗，仲有新人物嘅專用背景，好似T.Hawk嗰個咁，直情係野生動物頻道咁款，好靚好精細，真係估唔到打打殺殺都可以令人咁心曠神怡。講開第二代，機迷唔會忘記係打車同打木桶兩個BonusStage，今次呢兩個小遊戲就會以次世代機能重現眼前，當然架車都係新款車，始終古董舊車難搵零件嘛。</p><p>8人開房　重播大戰</p><p>上次個上網模式比較單調，今次廠方就順應民意加入開房模式，最多8個人可以爆房進行淘汰戰或團體戰，人哋打時可以做旁觀者「依牙鬆槓」，打緊嗰兩個又自然更加有表演慾。另外亦可以利用「重播頻道」欣賞或下載網絡上嘅各個大戰，唔使下下上Youtube搵，可以自己搵夜粥食吓。仲可以用主題搜尋或者加入「我的最愛」，隨時可以上網學到旋風腿同鐵沙掌，唔使求蔣志光囉！</p><p>Profile</p><p>遊戲：SuperStreetFighterIV<br>主機：XB360、PS3<br>製作廠商：Capcom<br>遊戲類型：動作<br>遊戲人數：1-2人<br>發行廠商：Capcom<br>推出日期：4月28日</p></body></html>