<html><header><meta charset="utf-8"><title>代Cult1：80後舊鞋救兵　着保護衣洗屎鞋</title></header><body><h1>代Cult1：80後<br>舊鞋救兵　着保護衣洗屎鞋</h1><p>舊時補鞋匠地位唔高，不是街邊檔仔就是在偏僻巷仔小店工作，被人貶稱「補鞋佬」。現時補鞋行業變得現代化，不單止開設連鎖店統一管理，還有創新的波鞋皮鞋翻新轉色服務，更有80後為環保兼職做「洗鞋佬」。<br><br>記者：林佩婷<br>攝影：楊錦文、陳陶鈞、伍慶泉、部份相片由受訪者提供</p><p>RedWing都指定合作</p><p>「修寶鞋藝」可謂首間於港鐵沿線開店的補鞋店，負責人馮生本是公司管理層，後來公司想將店舖易手，馮生索性頂埋自己做老闆。「九幾年嗰陣出面有規模的補鞋店唔多，剛接手生意時得四間分店，後來做埋護鞋用品批發代理，再推廣唔同的補鞋技術，例如以前最多係打鞋碼，但我哋就加埋前掌服務，之後連換鞋底、改造型都做埋。護理用品就專揀高級法國鞋油，入齊五十多種顏色讓客人選擇，做做吓做出口碑來。」版圖逐步擴展至商場，馮生着力為店面改頭換面。「客人大多係OL、外國客，我哋走中高檔路線，所以每間店設計要舒適，特登用舒適凳、放置雜誌令客人等候時都可以消磨時間。」<br>補鞋維修費用由幾十至幾百蚊不等，還要視乎情況再評估，曾有客人拎長Boot來改成短Boot，還要求和原廠設計一模一樣。馮生更和廠商合作，「RedWing好早前已同我哋合作，提供原裝鞋底畀我哋幫客人換。其他店可能單換大底，但我哋連縫線嘅中底都會一併換埋，令佢更耐着。至於其他好似連卡佛，就會將VIP鞋或袋交畀我哋修理。」種種改變皆為一改補鞋行業的形象，「我想俾人覺得整鞋唔係污糟、踎街或者係低微行業，以前手工可能粗糙啲，家我哋做得好精細。可惜好少年輕人入呢行，好多人諗住行捷徑搵多啲錢唔想辛苦，但做嘢點可能一步登天?!其實做學徒學識一技之長，會終身受用，人工連佣金多勞多得，都幾有前途。」</p><p>80後為學一門手藝</p><p>阿輝加入公司年多，正等待考升師傅試。視補鞋技師為長遠職業的他，自言可能因小時愛玩模型有關，「砌模型同做木工都要細心，做過地盤好辛苦，阿爸叫我學門手藝，最後我揀咗呢行。最初入嚟師傅教我由釘、搽膠水開始，初時會搽歪咗又或者凸晒出嚟、正式幫人整鞋，每對鞋成幾千蚊，都真係有啲驚，但師傅不停鼓勵、又做得成功先有信心，最開心係俾客人讚時勁有滿足感。除咗學功夫，我仲會學到點樣同客人溝通，接受我哋意見。有次客人拎對鞋嚟整，個鞋底氧化裂晒甚至出現粉狀，但佢都堅持用番呢個原裝底，我明知無可能，惟有勸佢換過個鞋底。」</p><p>修寶鞋藝：28890335</p><p>波鞋皮鞋翻新轉色</p><p>普通人覺得手袋皮鞋用舊用爛就要掉，但從台灣洗鞋事業回流的Anson就諗到唔少人肯花錢為貴鞋貴袋清潔翻新，認為這門生意大有可為，「我請埋繙譯過去西班牙學習皮具知識同埋認識各類有關用品，跟住又飛去日本學埋皮具轉色，前後學習成本都好勁。點解我咁有信心？最大原因係當年米蘭站做二手市場都係由無到有，仲發展得好成功；有啲手袋皮鞋幾千甚至十幾萬，係咁意舊咗或花咗就唔要好浪費，所以絕對有得做。」開業半年前，Anson在facebook將變身前後的鞋、袋相片放上去，更在街頭做問卷了解市場需要。一開店這班fbFans已經拎袋去整，第一個月已有錢賺，「最初以為中產客最多，因為一個袋可能成半個月人工，無理由話換就換。但後嚟發現好多有錢人會拎嚟整或清潔，佢哋可能因為啲袋有紀念價值，所以就算有錢買新袋，都唔捨得掉舊的。」<br>咪以為清潔皮鞋好簡單，Anson話步驟多多，因為一對鞋積聚好多細菌，算是厭惡性工作。當初在台灣開洗鞋店，他就遇過客人拎咗對屎鞋來，惟有着上全身保護衣來洗。現時一對波鞋清潔費約$200起，清洗用品及工具都由自家研發，絕不馬虎，「鞋先拎返中央工場，用自製清潔和除霉劑清洗，跟住用部洗鞋機洗勻內外，之後放入烘乾機烘乾同用紫外線殺菌，最後再噴上防臭防水保護就完成。」
</p><p>吳卓羲亦曾拎Y3波鞋到旭新社清洗翻新。清洗後潔白非常。</p><p>將原本綠色的皮鞋，轉成桃紅色。價錢約$800起。</p><p>檢查後發現皮爆裂。加入補皮的護理產品再翻新補裂痕，需時2日約$400起。
</p><p>旭新社：25533343</p><p>開洗鞋店為環保</p><p>相比上述兩間從生意角度出發，Tony於09年尾開的「美鞋家」就純以個人興趣出發。有日他發現自己對鞋好污糟，上網搵又找不到洗鞋店，於是飛過去台灣學師，「第一次去了個多禮拜，學習洗鞋加保養，覺得好環保，之後乾脆辭工去學足一個月。點知同朋友傾開佢好有興趣，索性從台灣入機器清潔劑返嚟，成本大約20萬。」由於他們家在大角嘴，只在附近工廠大廈租了個不足200呎地方，洗一對波鞋$20起，認真平到爆。他們逢星期六日上門收鞋，星期一至三負責洗，跟住兩日送貨。逢星期六放易拉架和派傳單，由最初每星期幾個客到現在每星期最少三四十對鞋。咁好做為何不辭工創業？原因他們只當興趣，本身份工人工又理想，沒想過辭工發大來搞。<br>除為興趣，Tony亦希望推動環保，「好多時鞋舊咗就掉好唔環保，其實洗得其所着幾年都可以好新淨。收咁平係想大家覺得抵拎去洗，然後令對鞋的壽命延長。試過有個客拎對鞋畀我哋，話整唔番掉咗佢，我幫佢執過晒變番九成新，佢又拎返去着；有啲客會畀爛鞋我哋回收，咁我洗一洗再放入舊衣回收箱，都有環保作用。家每月賺少少當有零用錢使，雖然未回本，但已經覺得賺咗。」
</p><p>波鞋徹底清潔至烘乾平均約2小時，收費$20-$30起。</p><p>接收過最爛的皮Boot，由於手工太複雜最後收$350。
</p><p>美鞋家：mailto:beautyshoessalon@yahoo.com</p></body></html>