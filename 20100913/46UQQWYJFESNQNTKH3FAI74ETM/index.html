<html><header><meta charset="utf-8"><title>馮仁昭四圍超：雷凱欣露三點一敵六「為港爭光」 - 馮仁昭</title></header><body><h1>馮仁昭四圍超：雷凱欣露三點一敵六「為港爭光」 - 馮仁昭</h1><p>打正全球首套3D情慾片旗號嘅《肉蒲團之極樂寶鑑》近日拍得如火如荼，噚日幾位主角包括葉山豪、雷凱欣、藍燕同日本AV女優周防雪子，喺元朗片場開工，招待傳媒同龍友到場探班，其中雷凱欣同周防雪子最受龍友歡迎。<br>不過現場見雷凱欣個下巴神奇變尖，唔知係因拍情慾戲太辛苦，定抑或係幫襯電影老闆蕭定一嘅美容店嘅變臉技術呢？雷凱欣話最激嘅情慾戲已經拍晒，其中一場係佢一個對六個猛男，仲要露埋三點，佢話：「真係好攰，個人直情係崩潰，因為第一次咁大膽同咁多情慾戲。」</p><p>葉山豪難有反應</p><p>聽講雷凱欣原先只露兩點，點解臨時送多點呢？佢解釋：「我俾套珠片衫整到損晒，搽遮瑕膏又痛，貼膠紙又痛，咁咪索性露埋佢。」周防雪子一向拍慣AV，怕唔怕唔夠人哋放而被搶鏡？雷凱欣拍心口話：「唔怕，我都有睇過吓佢嘅演出，我係好佩服，所以我先更加努力為港爭光，做得更放。」<br>男主角葉山豪自然係見晒雷凱欣三點嘅人，問佢感覺點？葉山豪竟然話：「唔尷尬，我對住幾十對都冇晒感覺，個個都靚，個個又唔同size，其實男人唔一定要大，一般大都OK。」葉山豪話自己演出時都好放，因為唔放就拍唔到，咁有冇生理反應？佢話：「冇喎！因為啲膠紙黐得好實，加上又黐足20幾個鐘，好難有反應。」葉山豪話雖然戲中都有露何B仔，但始終唔慣坦蕩蕩，所以平時冇需要曝光時都會黐住喎。而周防雪子話最難忘係吊威吔加埋拍情慾鏡頭，真係戲屎少少都唔得。</p></body></html>