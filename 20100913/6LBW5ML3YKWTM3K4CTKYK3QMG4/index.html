<html><header><meta charset="utf-8"><title>消費blog：酒店中秋特色　海灘浪漫賞月</title></header><body><h1>消費blog：酒店中秋特色　海灘浪漫賞月</h1><p>下星期中秋節，有冇諗過留港消費，喺酒店book房賞月過中秋？喺香港又有山又有海咁賞月嘅酒店，黃金海岸酒店係其中之一間。諗吓同拖友十指緊扣喺酒店海灘漫步賞月，幾咁浪漫。<br>黃金海岸酒店所屬嘅信和集團助理傳訊經理Joanna同小妹講，黃金海岸酒店呢個月17至23號期間，推出「月滿．團圓」住宿計，價錢$1,180起，包海景客房一晚連兩位成人同一個小朋友嘅自助早餐，另送芝麻及斑蘭迷你月餅一盒、LED海豚燈。光顧自助晚餐仲有優惠，二人價由$520元起，同行11歲或以下小朋友只收$130，查詢電話：<br>24528833。</p><p>巨型海豚燈籠供拍照</p><p>Joanna笑笑口話，集團仲搵咗本地靚女藝術家Esther，幫旗下包括黃金海岸、城巿花園、港島太平洋、皇家太平洋酒店，設計四款造型可愛嘅海豚，製成四呎高巨型海豚燈籠，放喺酒店畀客影相。即日起至10月3號期間，消費者惠顧酒店食肆同海豚燈籠影完相，可以參加月滿．與海豚大合照攝影比賽，入圍十強獲安排跟海豚保育學會去觀豚。<br>講起沙灘賞月，荃灣汀九嘅帝景酒店環境亦好配合，一樣可行沙灘賞月，環境仲靜啲㖭；公關經理Coby話，佢哋呢個月22同23號都推出中秋節住宿計劃，住一晚價錢$988，「22號（八月十五）嗰晚包雙人消夜自助餐、雪糕月餅同賞月小食籃；23號就包雙人燒烤套餐同賞月小食籃」。查詢電話：37162890。<br><br>電郵：mailto:shoppingjing@appledaily.com</p></body></html>