<html><header><meta charset="utf-8"><title>MoveFling到埋嚟　香港街景　鍊Chair</title></header><body><h1>MoveFling到埋嚟　香港街景　鍊Chair</h1><p>前兩年掀起的一陣體感遊戲熱，眨眼即逝！不過呢期體感熱潮又再被炒起，多得PS3支Move發光波棍囉，本周正式派街Fling埋嚟，配合埋PlayStationEye，體感、睇感齊到，當中《功夫滑仔》更加用香港街景為背景，感覺好親切，啱晒過時過節一家大細玩。<br><br>文：阿洛</p><p>邊Fling邊影相</p><p>過兩日PSMove就推出，當然有大量遊戲跟Move配合推出，當中筆者最Buy就係呢隻《KungFuRider功夫滑仔》，玩家扮演私家偵探飛仔，或者係性感旗袍女助理家玲，目的係逃離壞人嘅追擊。趣味在於主角只能夠坐上辦公椅跣嚟跣去大逃亡，對於我哋呢啲日日返工坐住張辦公椅嘅上班族，真係玩得特別投入。透過Move嘅發光波棍控制器，可以控制方向，跳躍、衝刺或功夫衝刺等動作，同時又要避開街道上攻擊嘅敵人，玩落係無聊……但幾刺激！不過最開心都係見到個Game以香港做背景，見到啲中文字招牌同熟悉嘅地標，幾鬼過癮。遊戲完成後，可以喺畫面睇到自己玩遊戲時郁身郁勢嘅影像，自己睇就無謂嘞，俾身邊人與眾同樂都幾好笑o架！</p><p>《KungFuRiders功夫滑仔》<br>主機：PS3<br>開發廠商：SCEJapanStudio<br>遊戲類型：動作<br>遊戲人數：2人<br>發售日期：9月15日<br>售價：$298</p><p>摸得叫得虛擬寵物</p><p>如果屋企有小朋友，又或者有個「小朋友聲」嘅女朋友童心未泯，呢隻《EyePetMove》又係跟Move買埋嘅好選擇。首款應用「擴增實景」（AugmentedReality）技術，透過PSEye糅合現實環境同虛擬角色及道具，即係現實雖然無嘢喺手，但電視畫面入面嘅你，可能係拎住個圈俾隻寵物跳，或者拎住花灑淋佢；加上支援3D立體顯示，配合3D電視玩，咪好似睇《阿凡達》咁打機囉！<br>飼養寵物方面都係嗰隻馬騮仔，除咗可以同佢打扮、改變毛髮顏色等之外，仲可透過聲音同肢體動作同佢互動，即係可以摸佢，叫佢咁，直頭就好似養真寵物一樣咁過癮！</p><p>10月10日推出<br>《EyePetMoveEdition》<br>主機：PS3<br>售價：未定<br>開發廠商：SCEA<br>遊戲類型：其他</p><p>運動遊戲大雜燴</p><p>除了以上兩隻重點遊戲外，即將推出仲有保齡、運動、派對等大雜燴遊戲，簡單玩法就連小朋友老人家都識玩。可能你會話呢類遊戲似曾相識，好似三、兩年前玩過咁，其實玩法大同小異，不過畫面靚好多，唔好嘥咗你部高清大電視嘛！</p><p>Move跟機推介</p><p>9月15日推出<br>a.《StartTheParty!》$298<br>b.《SportChampion》$298<br><br>9月19日推出<br>c.《BrunswickProBowling》$298<br><br>9月底推出<br>d.《RacketSport》$298</p><p>查詢：i-Gamer（27253338）</p></body></html>