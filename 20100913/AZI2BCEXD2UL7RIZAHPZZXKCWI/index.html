<html><header><meta charset="utf-8"><title>中環在線：楊超帶財金界去玩　嘆世上冇長勝將軍 - 李華華</title></header><body><h1>中環在線：楊超帶財金界去玩　嘆世上冇長勝將軍 - 李華華</h1><p>上星期係國壽（2628）一年一度嘅全球開放日，華華記得國壽由07年開始搞，見到反應好，就食髓知味；好似今次，又吸引55位境內外分析員、投資者，同埋約80位境內外嘅記者參加。不過，唔知大家係畀董事長楊超親身蒞臨吸引吖，抑或係畀隨團附送嘅九寨溝觀光之旅吸引呢？<br>國壽呢類中資國企，連舉辦分析員同媒體活動，都不忘宣傳內地旅遊景點，除咗今次嘅九寨溝，國壽之前幾年都分別帶過隊去南京、敦煌同武夷山，雖然唔知下年有咩搞作，但楊超話，作為內地唯一嘅一家上海、香港同紐約三地上市嘅保險企業，好珍惜呢個同大家溝通、增強公司透明度嘅機會咁話喎。<br>楊超今次仲略有所感，話金融海嘯令佢明白到呢個世界冇長勝將軍、百年老店嘅，雖然佢哋喺內地市場佔有率高達四成，係全世界絕無僅有咁多，但係佢哋都會冷靜、沉着應戰，仲會鼓勵員工繼續進步。</p></body></html>