<html><header><meta charset="utf-8"><title>「佢頭似隻豹」麥玲玲批陳振聰晚年運滯</title></header><body><h1>「佢頭似隻豹」<br>麥玲玲批陳振聰晚年運滯</h1><p>哄動全城的龔如心千億遺產案昨日終於有宣判結果，有富豪風水師之稱的陳振聰被判敗訴。堪輿家麥玲玲昨日指陳振聰的相格注定他敗訴，她說：「佢頭似隻豹，嘴部同下顎生得冇咁好，所以係受唔到咁大筆財，晚運都較差。」</p><p>陳振聰昨日在華懋集團已故主席龔如心千億遺產案中被裁定敗訴，華懋慈善基金勝訴。有關裁決結果，全城關注，其中堪輿家麥玲玲指陳振聰的相格已注定他敗訴，她昨日在電話中說：「其實陳振聰嘅面相唔夠強，雖然額頭夠闊，眉、眼同鼻形都算可以，但佢頭似隻豹，嘴部同下顎生得冇咁好，所以係受唔到咁大筆財，晚運都較差。」</p><p>司徒法正：信因果</p><p>至於爭產案中提到的風水遺囑，麥玲玲說：「風水遺囑只係緊急關頭時應用，但用完都要燒咗佢，唔可以作其他用途，唔可以用術數呃人。」<br>曾為華懋一方擔任專家證人的風水師司徒法正昨日則說：「在我嚟講，法官咁判必定有佢嘅理由，我所有做嘅嘢係啱，我作證都證明咗風水師行為都唔係立亂嚟。件案完結，我都功德圓滿。」陳振聰敗訴後，有可能面臨被起訴偽造假遺囑，司徒法正不予評論，但他說：「司法嘅嘢我就唔清楚，不過我相信因果，每個人做咗啲嘢，都要對番後果，承擔番責任，我相信法律係公正。雖然風水師做嘢會得到利潤得益，但佢利用風水方式去做出令人相信嘅行為去牟利就唔係咁好。」<br>可會與華懋基金代表、龔如心胞弟龔仁心慶祝？司徒法正說：「有機會見面先。」<br>另一堪輿家楊天命指一家不知一家事，但利用術數欺騙人的行為不當，他昨日在電話中說：「利用風水遺囑搵錢係唔啱，我自問新派玄學，呢樣嘢真係未聽過。」<br>採訪：比華利</p></body></html>