<html><header><meta charset="utf-8"><title>16-Cell勁量12小時　Booklet3G驚貴!</title></header><body><h1>16-Cell勁量12小時　Booklet3G驚貴!</h1><p>呢個世界真係亂鬼晒！出開Mac嘅蘋果加入手機界，一部iPhone玩轉成個手機界；今勻到Nokia掉轉頭發功！由手機界撈返過腦界，推出首部筆記簿電腦Booklet3G，當中內置埋Nokia手機必備嘅Ovi，同手機一樣，有大把遊戲同程式下載；不過「獅子」價$6,998，驚嚇！<br><br>記者：許福合<br>攝影：林栢鈞</p><p>鍵盤掣略小</p><p>講真！從規格睇Booklet3G根本就係一部Netbook，但拎上手你會覺得感覺較為高檔次，事關好多Netbook將貨就價，成部機好似玩具一樣，Booklet3G就唔同，感覺堅固，手感亦良好，1.25kg亦唔算太重，外形上樣樣都好，唯一要彈嘅係鍵盤，粒掣太細，打字唔算好打。<br>屏幕用上10.1吋，解像度又比同級機種高，用到1,280×720，不過屏幕周邊還留有邊框。處理器係IntelAtomZ5301.6GHz，在配合GMA500顯示卡，要睇高清片夠晒力，所以機身會配備埋HDMI輸出駁電視。最勁係電池用到16-Cell，叉一次就夠用12小時，啱晒經常要流動工作嘅用家。</p><p>內置A-GPS定位</p><p>個名有3G，當然具備3G上網功能，預載《Win7Starter》，啟動後會自動連線，戶外上網非常方便，而設定亦比好多內置3G嘅Netbook簡單，我哋試過上《蘋果日報》收看影片，完全無窒格，非常流暢，仲以為用緊Wi-Fi！另外，Booklet3G最多人談論係佢可以用OviStore，機身亦內置A-GPS，預載有《OviMaps》地圖，隨時知道身在何方，《SocialHub》就可同時管埋Twitter、Facebook等嘅社交網絡，當中更可讓用家在電腦上打SMS，自然比在手機打舒服得多啦！</p><p>軟件集<br>Windows7Starter</p><p>雖然係簡化版，不過基本功能齊全。</p><p>OviStore</p><p>可下載遊戲同軟件，不過以實用軟件較多。</p><p>OviMaps</p><p>內置A-GPS定位，可隨時知道身處位置。</p><p>SocialHub</p><p>可加入Twitter及Facebook等社交網站，亦可發送SMS。</p><p>Profile</p><p>處理器：IntelAtomZ5301.6GHz<br>記憶體：1GBDDR2<br>硬碟：120GB<br>屏幕：10.1"1,280×720<br>網絡：3G數據機（只具數據功能）、藍芽2.1、Wi-Fi<br>功能：130萬像素鏡頭、HDMI輸出、USB2.0×3、SD卡槽<br>體積：264×185×19.9mm<br>重量：1.25kg<br>售價：$6,998<br>查詢：Nokia（21366338）</p></body></html>