<html><header><meta charset="utf-8"><title>夠Car事：百萬太陽之子　晒命唔眨眼</title></header><body><h1>夠Car事：百萬太陽之子　晒命唔眨眼</h1><p>09年尾福士喺科技園搞大Party，對當時首度到港嘅Phaeton一直念念不忘，今日終於有機一試呢架百萬豪車。車名嚟自希臘神話太陽神之子，唔止形容4.2V8嘅剛烈性能，極豪本質行出街亦如晒命般耀眼。<br><br>記者：徐影龍<br>攝影：周旭文<br>Model:Sandy@PureModels</p><p>有空間　高妹話唔慣</p><p>一提福士，咪淨係識得Golf同Passat呢類咁入屋嘅車，事實歐美早已推出百萬身價嘅Phaeton車系，新款亦於09年尾在港曝光。Phaeton同中文「飛騰」讀法一樣，源自希臘神話太陽神Helios之子。基本上喺街遇到機會唔多，主因係港人品牌情意結，畀成百萬，大部份人都會揀番「ABBL」（Audi、Benz、BMW、Lexus）。<br>今日親身試揸試坐，首先被空間感震懾。我身高183cm，Model都有171cm，一前一後坐膝頭哥居然仲有成呎位剩，大家都話好唔慣。新加TwoTone皮椅，灰藍配米色順眼舒服，前座雙電控座椅，連「腳瓜啷」位都可校前校後，幾高幾矮雙腳一樣擺得咁自然。稍嫌全車過多桃木飾板，後生有錢仔未必受落，不過大老闆就係Buy呢種近乎晒命嘅豪華氣派。</p><p>有跑格　踢走司機自己爽</p><p>嘆完一輪豪華設備，對我呢類打工仔都係好離身，試車揸番轉先最實際。咩速度都行得穩穩定定，係豪華靚車必備條件，Phaeton另一好玩地方，就係滲入唔少跑格。用上4.2LV8引擎，擺明以大最勝，唔加Turbo同Supercharger，馬力都有成335匹，錶板擺明車馬可以踩上320km/h！雖然香港用唔着，改玩+/-過吓頭中段快感都唔錯，奇怪在居然有埋軚盤+/-波，仲要配埋19"派拉利薄胎，可能預咗老細忽然興起，踢走司機自己爽一爽都唔定。
</p><p>1.雙色皮椅都係新配搭，未坐視覺上先享受一番。</p><p>2.靚女身高都有171cm，剩番咁多位佢都話唔慣。</p><p>3.尾箱深入得極誇張，擺得落4Set高球袋有找。</p><p>4.全車極級豪華，行出街好似太陽咁燦眼。</p><p>5.駕駛艙大量桃木裝飾，好彩有輕觸屏幕襯番Young啲。</p><p>VolkswagenPhaeton4.2</p><p>引擎：4,172ccV8<br>馬力：335ps/6,500rpm<br>扭力：430Nm/3,500rpm<br>傳動：6速+/-波箱，四驅<br>售價：$1,108,000<br>查詢：VolkswagenHK（36989688）</p></body></html>