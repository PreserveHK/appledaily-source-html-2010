<html><header><meta charset="utf-8"><title>不讀歷史 - 左丁山</title></header><body><h1>不讀歷史 - 左丁山</h1><p>本欄寫「無國情教育」，一位讀者來郵云（讀者用英文名，譯音就係「香港人」）：「特區政府與親中人士嗌破喉嚨講嘅國情教育等於中史加中國文學咩？左先生真係純情？抑或人在江湖耶？」<br>「香港人」兩項觀察都錯。左丁山自細到大都未純情過，亦非人在江湖。幾年前有位香先生主持公民教育委員會，要電視台在黃金時間新聞節目啟播之前，先播一段《義勇軍進行曲》，作為公民教育一部份，起初有好多人鬧，但播咗幾年之後，家冇人嘈啦！好多中小學生每日聽一次，現在已有好多學生識用普通話唱「起來，起來。」正合香先生之原意。<br>但只係識唱而不知道此曲之歷史背景，唔識得誰是聶耳與田漢，唱歌只是唸口簧啫，學生邊度會投入吖。另外，如中學生不讀歷史，不識鴉片戰爭、甲午戰爭、八國聯軍與八年抗戰，香港學生邊會感受到「前進、前進」之勇悲壯？故此對中央與特區嚟講，脫離中國歷史談國情教育，只係叫吓學生背書啫，毫不深入，好難入腦，點會如北京所願，成為愛國學生吖。</p><p>左丁山經常對有關人士埋怨中學改制為三三四好則好矣，奈何同時改埋課程，廢除中史，將中國文學完全邊緣化，乃係一大失着。根本嚟講，將中國文學與中國語文分割成兩科，教中文如教第二語言，已是絕大錯誤。我哋舊時讀「國文」，何曾分開中國語文與中國文學嚟讀？一位對考試、考評甚有認識嘅朋友向左丁山講過，北京其實對香港中學廢除中國歷史科，不滿之情，溢於言表，但不便公開表態而已。好多老師為了維持飯碗，爭讀大學嘅通識碩士學位，教授講文化大革命，據左丁山所知，一啲老師（六十後、七十後）為之茫茫然，皆因佢哋以前冇讀過近代史，成長時期亦無留意過十年文革浩劫。佢哋讀完學位，返到中學教通識，講到近代史、現代史，好可能係照本宣讀而已，點會教得深入吖。</p></body></html>