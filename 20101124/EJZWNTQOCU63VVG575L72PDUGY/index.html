<html><header><meta charset="utf-8"><title>馮仁昭四圍超：李思捷的士陳MV　玩謝Sa霆戀 - 馮仁昭</title></header><body><h1>馮仁昭四圍超：<br>李思捷的士陳MV　玩謝Sa霆戀 - 馮仁昭</h1><p>陳偉霆（William）同蔡卓妍（阿Sa）譜出姊弟戀，人前人後晒恩愛做真人騷，前日係阿Sa嘅28歲生日，前一日就係William牛一，兩個唔單止喺微博互相祝賀，William前日傍晚仲專程喺內地趕飛機返港同女友慶祝，睇落真係好sweet，聽聞當晚William為阿Sa搞咗個party，雖然好似又有狗仔隊成功跟到影相，但無損壽星女雅興。不過呢段姊弟戀似乎唔係人人受落，好似William生日嗰日，有網友上載咗李思捷喺《福祿壽》節目中扮William唱佢首《Taxi》嘅改版《Twinz》為佢贈興。</p><p>改編歌詞啜核</p><p>片段中李思捷着黑西裝打煲呔，同班麻甩佬喺架的士前跳晒舞，佢邊跳邊唱：「結過婚我最冧我有樣佢有金…ILoveYouTwinz日夜共你玩腳趾…Sa姐啲新聞我愛慕Call班狗仔去佢度…醉到爆埋單喺佢手慳番兩三舊。」唔單止講阿Sa，連過氣女友Angelababy都辣埋，當中大唱：「MyAngelBaby日日令我很無面…慳啲啦Baby」加埋李思捷扮William大細眼同跳舞手勢，真係入型入格。</p><p>點擊率近15萬</p><p>無綫唔知搵咗邊位填詞高手填啲咁抵死啜核嘅歌詞，唔少網友睇完都激讚，段片上載咗3日，點擊率已經近15萬，hit爆Facebook同Youtube，絕對比William嘅《Taxi》爆紅幾十倍，唔知William會唔會搵番呢位填詞高手喺下張碟合作吓呢？</p></body></html>