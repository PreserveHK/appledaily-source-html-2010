<html><header><meta charset="utf-8"><title>周秀娜谷胸捽碟大馬仔索電話</title></header><body><h1>周秀娜谷胸捽碟<br>大馬仔索電話</h1><p>擁有32D咪咪的周秀娜愛到夜場搵快錢，她日前以爆乳裝胸降馬來西亞表演捽碟，引死場中大馬宅男，紛紛黐着女神求索電話號碼。</p><p>周秀娜日前率領舊8模師妹AnnieG.和HaileyC.，一行三人到馬來西亞的吉隆坡及檳城表演捽碟。她們早前曾拍檔在香港的夜場演出，這次轉場到熱辣辣的大馬，受當地熱情fans感染，周秀娜在夜店邊fing頭邊捽碟，high爆全場。</p><p>遭師妹偷吻</p><p>周秀娜當晚賣大包，勁托32D咪咪，在強勁音樂下，大馬fans情緒高漲，不少宅男更走近捽碟台親近周秀娜，她說：「現場太嘈，fans行埋嚟係咁遞部電話過嚟，我最初以為佢哋送電話畀我，後嚟原來佢哋叫我睇部手機嘅短訊，內容係問我攞電話號碼，猛叫我打番號碼落去畀佢哋，我就笑住拒絕，然後助手幫我解圍。」<br>捽碟之餘，周秀娜又到舞池跳舞，她起勢扭動蛇腰，師妹Annie和Hailey更乘機從後偷吻周秀娜玉背，但周秀娜玩得太投入而未察覺，她說：「我真係唔為意到佢哋錫我，好彩係女仔，唔係就蝕底晒。」</p><p>推介老鼠粉</p><p>周秀娜又大讚大馬的特色美食：「我推介大家食老鼠粉，最初聽個名以為係內臟，原來係銀針粉，好正，好值得推介。」為食的Annie和Hailey無懼腰間豬腩肉，竟瘋狂將當地即食麪整箱空運搬回港。<br>採訪：比華利</p></body></html>