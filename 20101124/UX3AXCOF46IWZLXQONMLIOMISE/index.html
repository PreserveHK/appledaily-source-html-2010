<html><header><meta charset="utf-8"><title>頭面大改造　型格闊斗車</title></header><body><h1>頭面大改造　型格闊斗車</h1><p>人車合一唔係講駕駛技術咁簡單，仲要同架車夾埋型格，咁先至襯得起佢，好似高頭大馬的三菱L200Sportero，唔係個個襯得起，最近小改款後，除繼續保持粗獷形象，加花臣帶出溫柔，扮瀟灑就最啱！<br><br>記者：趙慧敏<br>攝影：譚盈傑<br>Model：Suki@GMEModels</p><p>改款迎合型人</p><p>雖則L200Sportero屬農夫車，不過喺香港究竟有幾多個農夫會揸住佢開工？我諗真係有數得計。今時今日揸住架農夫車出街，車斗當然唔再放蔬菜雜貨，用來放潛水衣及滑水板就最啱。為咗令更多型人臣服，推出咗一段時間的L200Sportero當然唔會一本通書睇到老，間唔中改吓款，咁至滿足到班型人貪新鮮的性格。</p><p>閃令面罩更立體</p><p>呢架小改款推出，雖算不上翻天覆地，但總給人新鮮感，最大的改變集中在車頭，原來兩組斜紋鬼面罩換上閃亮電鍍飾面，亦令整個鬼面罩更添立體感。再配襯起新設計的一體式霧燈與氣壩，令全車感覺更年輕。</p><p>圓柱腳踏　點點Cutie</p><p>車身達5,000×1,800×1,780mm，在街上行駛時猶如巨無霸，廠方將原本有磨砂效果電鍍四輪輪拱稍稍變身，改為車身原色，即時將車形改得更修長，個人覺得粗獷味雖稍稍減少，不過外形添上斯文感覺，強化了返工車與假期遊兼備之優點。不過純粹主觀感覺，車身兩旁的圓柱形腳踏最討我歡心，圓碌碌十分Cute，與一般硬邦邦一塊式腳踏，設計實在有誠意得多。</p><p>內櫳保持豪華感</p><p>內櫳保持豪房級數的豪華感，天窗設計最啱愛自由的車主，電動真皮座椅、恒溫冷氣等可在中控台按鈕控制，開車都要夠瀟灑！</p><p>Turbo幫助　任扭都得</p><p>動力方面，行車時可選兩驅及四驅模式，可輕鬆於市區及越野行走。雖採用2.5L偈，只輸出136匹馬力，但在Turbo幫助下，扭力可達32kg-m，且在二千轉就開始釋出，令它在崎嶇不平的越野路段，一樣應付自如，真係做到想點扭就點扭。</p><p>規格</p><p>引擎：2,477cc直四柴油Turbo<br>馬力：136ps/3,500rpm<br>扭力：32.0kg-m/2,000rpm<br>傳動：四前速自動波/四驅<br>售價：$319,900（自動波版）$269,900（手波版）<br>查詢：27211111（寰宇汽車）</p></body></html>