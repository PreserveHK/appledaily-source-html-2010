<html><header><meta charset="utf-8"><title>敏妮Talk：享受唔等於擁有 - 溫敏妮</title></header><body><h1>敏妮Talk：享受唔等於擁有 - 溫敏妮</h1><p>四叔李兆基再度就大市走勢開腔，咁多位城中富豪，敏妮覺得四叔同彤叔最親切，尤其四叔，貴為千億富豪但一啲架子都冇，又唔會無啦啦教訓人，貼市唔準就自嘲「冒牌股神」，相當豁達。其實股市變化咁大，邊有人吓吓準確預測到。<br>前日「冒牌股神」話家睇唔通股市兼冇乜心機理，所以暫不買港股，但就轉投香港地產市場。敏妮都有個炒開股票嘅朋友，暫時喺股市休戰，早排正式「上車」做業主。朋友想住得鬆動啲，又想喺港島區置業，但budget有限，所以揀咗單幢舊樓，兼唔近港鐵站。呢類樓，樓價抗跌力一定唔及大型屋苑，好彩物業喺港島區，嚟緊港島區新供應唔多，加番啲分數。除咗揀啱區域但揀錯樓宇類型，朋友入市嘅timing似乎亦唔係拿揑得咁準確，起碼當時仲未有賣地成績差呢單新聞。</p><p>買樓本身就係投資</p><p>講開呢個朋友嘅買樓個案，公司慳妹就話：「唔緊要啦，佢買嚟自住，又唔係炒。」錯晒！買入物業本身就係一項投資行為，唔一定短炒、放租先至算投資。投資當然希望有回報，起碼都應該可以保值。敏妮越嚟越同意股王A所講，買嘅樓唔一定用嚟自住嘅道理。好多人想擁有一層物業，能夠住喺自己嘅dreamhouse更加係無數人嘅夢想，但兩者可以係兩層不同嘅物業。簡單例子，你鍾意JohnnyDepp，但唔使一定要嫁畀佢o架嘛！<br>擁有一層樓，最緊要計數睇回報，以朋友為例，佢想自置物業大啲，同位處港島區，budget唔夠可以揀細啲嘅單位。至於想住得大啲鬆動啲，咁佢租個大嘅單位住，將自置物業出租，租金可以補貼租屋住嘅開支。到日後個人財務狀況更寬鬆時，可以換樓，甚至繼續現有模式，租過層更豪更正嘅樓住。<br>溫敏妮<br> http://wanmanli.com/blogs/ </p></body></html>