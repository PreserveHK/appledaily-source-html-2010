<html><header><meta charset="utf-8"><title>奉旨放電迎戰世界盃陳法拉升呢姣精男女通殺</title></header><body><h1>奉旨放電迎戰世界盃<br>陳法拉升呢姣精男女通殺</h1><p>陳法拉自從2005年參加國際華裔小姐入行以來，由專演發姣狐狸精的壞女人，到如今拍新劇《蒲松齡》擔正扮可愛小狐仙，並肩負重任在黃金時段硬撼世界盃，可知法拉備受無綫寵愛的程度。難怪一向甚受電車男歡迎的法拉，自言在新劇中反串做靚仔，希望能吸引女觀眾，事業再向前邁進一步。</p><p>世界盃下月開鑼，無綫為硬撼直播賽事的有線，以三線新劇迎戰，其中由馬浚偉和陳法拉主演的神怪劇《蒲松齡》，負責緊守8時半的黃金時段。<br>陳法拉日前在中環接受訪問，談到今次她在《蒲松齡》中扮小狐仙小翠時，問她會否擔心「狐狸精」角色不討好，法拉說：「我覺得幾特別，喺戲度我識飛又識法術，而且仲會反串扮男裝，我睇完劇本之後都覺得幾有趣，阿哥（馬浚偉）又讚我靚仔，可能播出嗰陣吸引啲女性觀眾，所以我都好期待觀眾嘅反應。」</p><p>拍完劇必大病</p><p>法拉續說：「我最初開始拍劇做奸角、做姣角，有啲人覺得做奸角唔好，但係我覺得係一個好開始，乜嘢角色都試，有咗呢啲寶貴嘅經驗，其他角色自然可以放膽去做，變咗會有好多noise，觀眾亦會留意多咗。我家最想做啲楚楚可憐兼坎坷嘅角色，我覺得自己係一啲好獨立同硬淨嘅女仔，所以呢類型嘅角色對於我嚟講，係一個新挑戰。」<br>問陳法拉會否擔心做壞女人做到難抽離？她笑說：「唔會，因為我每次拍完一套戲之後，我都會『叮』一聲覺得好似開始放暑假咁樣，不過跟住會發燒，次次都係咁。」問男朋友會否覺得心痛？她笑說：「其實都會o架，我爸爸媽媽都會，有時佢哋打電話畀我，聽到我未收工就會擔心，叫我早啲休息，所以病都唔會同佢哋講，費事佢哋擔心。」
</p><p>男友幫手對稿</p><p>提到陳法拉的男友、Neway太子爺薛世恆，問男友對她的工作會否給意見時，法拉甜絲絲地說：「我做乜嘢佢都話好，佢一直都好支持我，好多時都會陪我對稿。基本上每次我有劇出街，佢一定會睇，而且次次都緊張過我，有時仲同我講，唔知點解我做得特別好笑同好睇，同平時好唔同，好似佢試過睇《有營主婦》，見到我發脾氣個樣，又覺得好好笑。」這也許是情人眼裏出視后，在男友眼中陳法拉演甚麼都No.1。<br>採訪：何慧斯</p></body></html>