<html><header><meta charset="utf-8"><title>別注：反璞歸真　Pure蓮花震住High</title></header><body><h1>別注：反璞歸真　Pure蓮花震住High</h1><p>N年前Lotus一味慳，為咗偷輕可以連冷氣都無。好喇，有架豪裝上身嘅百萬Evora，偏偏令人懷念LotusPure精簡味。新到港EliseCR，限量別注卻四十零萬有交易，1.8L依然好彎好飛，代理送埋最新iPad3G，陪你一邊上GoogleMap、一邊爆飛0-100km/h只需6秒嘅快感。<br><br>記者：徐影龍<br>攝影：陳盛臣<br>Model：Cupid@PureModels</p><p>上年喺法蘭克福車展已亮相過嘅EliseCR，名稱由來為ClubRacer，作為廠方賽車紀念別注版，偏偏唔係天價豪裝車款，香港開價45萬有找，對比現時Lotus六、七十萬車價，已算係入門級別，四十幾萬有架8歲到80歲都望嘅新車，真係好難再搵第二部咁抵玩。<br>雖屬入門級，但CR版以EliseS為基礎，採用1.8L引擎，馬力136匹。咪睇小呢百零匹，事關EliseCR身輕如燕，僅重860kg，爆起0-100km/h只需6秒，極速更可超過200km/h。5速棍波當然要實試一番，經東廊落北角再上寶馬山，2、3波加速推背力度真係唔講得笑，你會Feel到有種「輕功水上飄」嘅快感。車身低矮玩埋拖波，配合YokohamaAD07靚胎，跑大斜山路可以完全依賴佢。老實講，車身太矮，路上顛簸感直接傳晒落PatPat度，個人仲震過學友粒喉核，不過呢種Pure蓮花味，又的確令人好熱血好有活力。</p><p>別注獨有麖皮桶椅</p><p>EliseCR車身玩「四原色」，將當年Lotus經典顏色Elite黃、Carbon灰、Sky藍同OldEnglish白重現，鍾意咩色大可同代理訂。Demo為碳纖灰，唔係成架鋪晒碳纖，而係類似金屬灰嘅顏色，靚係靚，但個人嫌太大路，玩得蓮花梗要夠囂，換轉係我就出架黃或藍Elise喇。<br>建基於S版，除性能外，車上仍有多項改動之處，如採用更輕量化嘅纖維桶Seat，配以麖皮，觀感同乘坐感不俗。仲有車身及波棍下方均標明別注身份嘅「CR」字樣、六輻式輪圈配AD07胎等。我就最愛個軟篷，開頂遊車河極之寫意，雖非電摺篷，不過裝拆容易，連柔弱Model都唔使一分鐘就單拖搞掂。</p><p>全線蓮花送iPad</p><p>代理最近搞Promotion，全線Lotus均附送最新AppleiPad3G一部，頂級車款更送出炒到過萬蚊嘅64GB版，就算EliseCR屬入門級別，都一樣有部32GB跟車送，啱晒你上GoogleMap當GPS，又或睇戲打Game消磨等人時間。</p><p>規格</p><p>引擎：1,794cc直四<br>馬力：136PS/6,200rpm<br>扭力：164Nm/4,200rpm<br>傳動：5速手動波箱<br>售價：$449,000<br>查詢：RichburgLotus（28770810）</p></body></html>