<html><header><meta charset="utf-8"><title>評級機構被責亂發3條A中環在線：股神做證人大義滅親？ - 李華華</title></header><body><h1>評級機構被責亂發3條A<br>中環在線：股神做證人大義滅親？ - 李華華</h1><p>為咗調查金融海嘯嘅元凶，下個禮拜三，美國金融危機調查委員會將傳召股神畢菲特去做證人，聽吓佢對評級機構嘅高見。<br>今次嘅聽證會，主要係衝住評級機構而嚟，事關佢哋之前係咁畀AAA評級啲次按金融產品，點知次按一爆煲，啲產品即刻變晒做廢紙，令人質疑佢哋當初係為咗賺錢而亂發3條A，所以今次實行嚟個秋後算賬。</p><p>巴郡為穆迪最大股東</p><p>身為評級機構穆迪最大股東巴郡嘅話事人，股神應該好了解評級機構嘅運作，當局搵佢老人家畀意見，當然可謂深慶得人。之不過，佢老哥喺早前巴郡嘅股東大會上，叫大家唔好將金融海嘯責任推響評級機構身上，所以下周舉行聽證會時，應該好難見到股神呢位「證人」表演「大義滅親」。<br>講返個金融危機調查委員會就巴閉嘞，呢壇嘢係由國會要求成立，過去被傳召嘅好多都係華爾街猛人，連高盛CEO布蘭克費恩同聯儲局前主席格老亦曾經係座上客。<br>委員會今年12月15號就要向美國總統奧巴馬提交fullreport，為金融海嘯嘅成因解畫，責任咁重大，做嘢真係要加多幾錢肉緊嘞！</p><p>高盛拒食死貓　勢與證監對簿公堂</p><p>股神畢菲特呢排一定好忙，除咗要做證人，佢有份投資嘅投資大行高盛爆出醜聞後，股神依然不離不棄兼開腔力撐。一直有傳高盛喺美國證監會（SEC）嘅民事欺騙指控上，諗住賠錢同當局和解了事；不過CNBC噚日傳出，高盛內部認為今次係食死貓，所以絕唔會輕易妥協，仲打算同SEC對抗到底，準備全方位逐點反駁當局的指控，意味雙方開拖嘅機會唔細。<br>其實高盛班師爺已經同SEC開咗唔止一次會，但兩邊點都拆唔掂數，事關高盛認為佢哋唔涉及詐騙，極其量都只會認疏忽，但SEC就好想殺一儆百做台好戲，順便幫吓手當係為民主黨喺11月嘅中期選舉拉吓票都好。<br>所以如果高盛死唔認錯，就一定唔會咁易放過呢隻華爾街大鱷。<br>據講，高盛家嘅策略係做定兩手準備，佢哋會繼續同SEC傾，如果真係傾唔掂數，就會喺下個月中向法院呈交詳細嘅辯護文件，同SEC死過。<br>雖然高盛錢多人才多，場官司未必會輸，但所謂官字兩個口，雙方一旦對簿公堂，真係有排拗，大家都係等睇好戲啦！</p><p>冇嘢食冇水飲　港鐵被罵折磨股東</p><p>香港嘅小股東一向好識維護自己「權益」，對於股東數目有成幾十萬嘅港鐵（066），搞股東會就一直實行「茶水欠奉」嘅策略，皆因一有食物供應，唔使多o架，只要吸引到一成股東出席，都足以踩冧個場。之不過小股東對港鐵呢份苦心唔係好同意。<br>長情股東、退休校長陳婆婆，噚日喺會上一開口劈頭就質問主席錢果豐（圖），朝早11點半開會點解連水都唔畀啖佢哋飲，又冇嘢食，「餓到飛起呀，連8號仔咁窮都有盒餅派啦，唔該你下年唔好再折磨我哋！」不過陳婆婆都唔係一味鬧，事關佢年年都會代表長者，向錢主席「追討」要延長長者搭車優惠。今年港鐵晨早已經公佈話會延長優惠1年，仲連西鐵都有份，陳婆婆收晒貨，仲即場多謝錢主席㖭！<br><br>李華華<br>mailto:LiWaWa@AppleDaily.com</p></body></html>