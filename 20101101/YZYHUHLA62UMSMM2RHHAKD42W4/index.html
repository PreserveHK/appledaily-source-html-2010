<html><header><meta charset="utf-8"><title>中環在線：葡京黃金廳主談成功之道　最緊要鍾意賭 - 李華華</title></header><body><h1>中環在線：葡京黃金廳主談成功之道　最緊要鍾意賭<br> - 李華華</h1><p>賭王何鴻燊嘅得力助手李樹福（李伯），即係金利豐證券老闆娘朱太朱李月華阿爸，能夠做到澳博（880）葡京最大賭廳黃金廳嘅廳主，已經唔簡單，更重要係李伯係賭王知心友，一齊喺濠江打天下。<br>華華上周六有機會見到李伯，自然唔放過機會，向佢老人家請教成功之道，李伯話最重要係「自己都鍾意賭錢！」<br>李伯年輕時已隨家人由番禺移民至香港鴨脷洲，佢話回想當年喺鴨脷洲起家，係做漁民貸款生意，「啲漁民一出海就3、4個月，出發前要畀人工、買生財工具，我就借錢畀佢哋，等漁民回航時有豐富漁穫先還錢。」</p><p>朱太親父　間中同賭王食飯</p><p>就因為漁民貸款生意，令李伯認識到水上賭船嘅人，為佢日後成為濠江廳主踏腳石。對於呢段歷史，李伯好少提。<br>懂得賭也可以賭出個未來，李伯個黃金廳喺多年前，已經係澳博主要收入，亦係澳門博彩主要收入。曾經有報道話，澳博與廳主係七、三分賬，但李伯就係五五對分。<br>講開澳博，一定想起賭王，李伯話何生仲喺休息時期，精神都唔錯，佢間中都有同賭王食飯。<br>當講起呢幾年澳門賭業嘅「華洋大戰」局面時，李伯話，做黃金廳已超過20年，起初澳娛係獨市生意，自從01年起澳門開放賭業，對佢哋係有啲影響，但唔算好大。<br>李伯話，賭博產品家家都一樣，佢重申本身都好鍾意賭錢，所以知道晒賭客嘅要求，包括喺硬件、軟件以至交通安排，都為賭客提供貼身服務，咁先可以留住賭客歡心。力不到不為財果然是營商基本法。<br><br>李華華<br>mailto:LiWaWa@AppleDaily.com</p></body></html>