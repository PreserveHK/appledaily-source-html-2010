<html><header><meta charset="utf-8"><title>中環在線：心繫鴨脷洲擺千人長者宴 - 李華華</title></header><body><h1>中環在線：心繫鴨脷洲擺千人長者宴 - 李華華</h1><p>關愛基金未成立已搞到滿城風雨，但整件事發展至今，華華覺得難聽嘅係特首話：「我相信有錢人都會發財立品」。香港人最有品，就好似華東水災呀，四川大地震呀，無論富豪或平民百姓都唔吝嗇，只係想平時都有關愛，唔想天災先行動。</p><p>朱太自掏荷包派利是</p><p>好似澳門賭場元老李伯（李樹福），上周六喺佢起家地─鴨脷洲，搞咗嗰長者盆菜晚宴，招待咗區內逾1500名長者，呢次已經係第八屆，由數十圍加到百多圍，華華亦有出席。有行家猛問李伯賭業心得，佢個女（金利豐證券老闆娘朱太），叫華華唔好寫咁多家族嘢，最緊要寫區議會同明愛中心等團體出咗好多力，就連自己私人掏腰包，再向超過90歲老人家派紅封包都絕口不提，點知畀區議會職員爆咗出嚟。<br>朱太積極推廣鴨脷洲成為旅遊地點，將鴨脷洲經濟搞上去，到時唔止食盆菜，仲想一齊食大茶飯。佢又話阿媽好長情，「阿媽離開過鴨脷洲，但好快搬番嚟，同街坊日日打牌」，而阿爸兩間祖屋都無賣，李伯話「我唔會賣祖屋」。</p></body></html>