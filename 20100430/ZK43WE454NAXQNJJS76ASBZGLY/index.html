<html><header><meta charset="utf-8"><title>網友熱搜鵪鶉妹黃智雯倒模曼玉捱出頭</title></header><body><h1>網友熱搜鵪鶉妹<br>黃智雯倒模曼玉捱出頭</h1><p>近日網友在討論區熱讚無綫劇集《搜下留情》中的「鵪鶉妹」，這張陌生的臉孔到底是誰？她其實是07年落選港姐黃智雯（Mandy），過去3年她先後參演過多套劇集，她並不介意由「佈景妹」出發，默默耕耘，有志者事竟成，鵪鶉妹即將獲無綫簽約為旗下藝人，成為無綫親生女。　撰文：比華利</p><p>無綫劇集《搜下留情》明晚播出大結局，劇中性格懦弱，被取笑做鵪鶉妹的黃智雯表現搶鏡，近日備受網友讚賞。Mandy早於07年參選港姐做踏腳石入娛樂圈，演藝學院畢業的她演技有一定基礎，過去3年水銀燈下佈景妹生涯並不好過，但為着一個機會，她努力不放棄，直至早前憑劇集《巴不得爸爸...》中蘇鳳蓮一角彈出，被網友捧為高登女神，繼而再憑《搜》劇的鵪鶉妹一角出位，與羅仲謙演一對戀人。據知無綫近日搶着跟她簽經理人賣身契，日內將升呢成為無綫親生女。</p><p>樂做醜女儍大姐</p><p>《搜》劇中性格清純怕事的「鵪鶉妹」Mandy，造型樸素，一副眼鏡更凸顯鄰家女孩形象，她說：「我好鍾意鵪鶉妹呢個角色，好多朋友睇過都話唔似我，我自問性格一啲都唔鵪鶉，當初睇劇本，我覺得呢個角色性格好儍大姐，如果加副眼鏡會更加凸顯角色，好似時下年輕人，咁樣就容易俾觀眾接受。」<br>身為80後的Mandy表示演繹這個角色要多謝張曼玉，她說：「我本身都係大近視，好記得《新紮師兄》入面，張曼玉個角色性格都係咁，佢嗰副眼鏡令我印象深刻，所以我咪照辦煮碗。」<br>不少花旦爭做劇中靚女，樣子標致的Mandy卻不願加入戰團，反而想為自己殺出一條血路，她說：「我唔介意做丑角，我鍾意做儍大姐㖭，有機會好想試吓扮林亞珍。」<br>Mandy當年選港姐成為冠軍張嘉兒的手下敗將，但塞翁失馬，Mandy憑實力留低，07年落選後即獲無綫安排參演處境劇《同事三分親》，但只扮演微小得不用演技的女戶主角色，但她仍珍惜這出鏡機會，努力做好佈景妹，終於獲伯樂無綫監製潘嘉德賞識，早前在劇集《巴不得爸爸...》中演出生鬼，更將同劇扮胞姊的胡杏兒比下去，無綫也看中她收歸做親生女，Mandy雀躍說：「應該係，但將來成唔成功，我都想逐步嚟，家自問只係得50分，啱啱及格，因為我認為自己要再有進步空間，有機會好想試吓做俠女。」</p><p>循序漸進企穩腳</p><p>由佈景妹升呢做親生女，Mandy下一步可是想觀眾記得其名字？她深信循序漸進才可站穩陣腳：「記得固然好，但大家記得我個角色名，等於認同我個角色，其實我都成功咗一半。」<br>眼前穿上tubedress的Mandy，身手是否靈敏有待考驗，但稍稍一露，脫下近視鏡，她其實也可走索女路線，她謙稱：「我冇人哋咁好條件，自己偏向自然啲。」她表示願為藝術犧牲，就算穿噴血泳衣都沒問題，但抗拒刻意賣肉。<br><br>攝影：仇志德<br>髮型：GavinTsuiofiiSalon<br>服裝：BillieBoutique<br>化妝：ShirleyLee<br>場地提供：Elements</p><p>黃智雯（Mandy）</p><p>年齡：27歲<br>學歷：06年演藝學院畢業<br>出道：07年參選港姐決賽，最後五強<br>曾主演劇集：《東山飄雨西關晴》、《蔡鍔與小鳳仙》、《溏心風暴之家好月圓》、《巴不得爸爸...》、《桌球天王》和《搜下留情》等</p><p>結局披露：笑欣退出三角關係</p><p>明晚《搜下留情》結局講述警察吳仲明（馬德鐘飾）到凉茶舖查案做卧底期間，與店東鄭笑欣（陳慧珊飾）互生情愫，仲明一度與未婚妻張思敏（陳敏之飾）陷入三角關係，查案時仲明為救笑欣而被刺傷，正當大家以為他會患難見真情之際，仲明康復復職後要在兩女間作抉擇，他卻選了跟未婚妻共諧連理，笑欣大方退出，成全他們。笑欣覓不到真愛，但胞妹笑雯（黃智雯飾）卻有情人終成眷屬，與仲明胞弟仲康（羅仲謙）冰釋前嫌，重燃愛火。</p></body></html>