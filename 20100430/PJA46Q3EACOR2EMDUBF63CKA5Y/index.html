<html><header><meta charset="utf-8"><title>Showroom開幕　MINIJCW開篷贈興</title></header><body><h1>Showroom開幕　MINIJCW開篷贈興</h1><p>喺北京車展睇完部MINICountryman，以為MINI今年只有呢部重頭戲上場，預咗有排等。點知轉過頭返香港，MINIHK即刻有好消息，宣佈全線引入MINIJohnCooperWorks系列，為JCW特別版添上Cabrio及Clubman兩位新成員。辣車玩開篷，原來型格灑，一樣可以休閒得起，MINI果然與別不同。<br><br>記者：許維雅<br>攝影：楊錦文<br>Model：Algie@Puremodels</p><p>棄戰鬥格　添休閒</p><p>心目中一直視MINIJCW係MINI之中最辣車仔，全因呢部JCW係紀念50年前曾經贏得世界一級方程式冠軍而推出，一身戰鬥味。經過特別調校嘅增壓引擎，0-100km/h只需6.5秒，絕非善類。JCW系列中，香港之前一直只得Cooper車款發售，為慶祝荃灣全新旗艦店開幕，MINIHK宣佈正式引入全線JCW，包括Cabrio及Clubman，而Cabrio更率先抵港。第一眼睇見JCWCabrio，發現佢一貫紅黑造型同開篷車型一樣咁夾。換上軟篷嘅Cabrio沒有了車尾嘅碳纖尾翼，戰鬥味略減，卻多了一份休閒感，由於車身較Cooper輕微重點，所以0-100km/h亦微升至6.9秒。有17吋銀色CrossSpoke輪圈、碳纖側鏡等配襯，雖然軟篷顏色及內櫳色調同樣可以自由選擇，但當然係首選黑紅色配搭先夠經典啦。</p><p>88號特別版　全港唯一</p><p>今次到港新車除了JCWCabrio，其實仲有一部MINIJohnCooperWorksWorldChampionship50，「一部」，係指全香港唯一！佢係舊年MINI50周年推出嘅JCW特別版，全球限量250架，香港就成功配給到一架，更幸運地得到第88架呢個LuckyNumber。雖然墨綠襯白嘅車身顏色唔算特別搶眼，但一大個JohnCooper簽名喺車頭蓋上已經夠晒威，車側兩邊仲要有印上88號嘅指揮燈飾牌，凸顯獨一無二身份，加埋黑色青蛙燈、17吋黑色合金輪圈等配襯，輕易成為全場焦點。心郁郁想帶佢返屋企做HKonlyone？對不起，佢已經名車有主了。</p><p>買車送去德國學車
</p><p>為慶祝MINIJCW全線系列正式於香港發售，MINIHK將免費送出JCWDriverTrainingProgram，車主有機會於7月親身到德國參加為期3日嘅駕駛技術課程。名額6個，得獎者係由今日起選購JCW系列嘅車主，先到先得。</p><p>荃灣新Showroom玩型格</p><p>由舊年年尾撤離土瓜灣，MINIShowroom早已將總部遷到荃灣愉景新城旁嘅森那美大廈，但直至前晚先正式開幕，全因花了幾個月時間裝修。位於二樓嘅新Showroom佔地7,500平方呎，比之前大兩倍嘅Showroom，以官方指定嘅黑色作主調，最搶眼嘅地方莫過於有一排紅酒櫃嘅酒吧，大大隻MINI字樣燈牌設計有型獨特，更有電腦上網及交車房等設施，Showroom都跟品牌風格一樣與眾不同。</p><p>規格</p><p>引擎：1,598cc直四DOHC配Turbo<br>馬力：211hp/6,000rpm<br>扭力：260Nm/1,850-5,700rpm（280Nmw/overboost）<br>傳動：6前速手波，前驅<br>售價：$432,800（Cabrio）<br>$423,800（Clubman）<br>查詢：32199020（MINIHK）</p></body></html>