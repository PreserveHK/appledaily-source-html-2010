<html><header><meta charset="utf-8"><title>狂咀三猛男冇着數蔡少芬慘遭篤胸：好蝕</title></header><body><h1>狂咀三猛男冇着數<br>蔡少芬慘遭篤胸：好蝕</h1><p>蔡少芬（Ada）近日在無綫劇集《飛女正傳》中飾演一個有事業但沒愛情的「港女」梁巧芝，因一次意外竟令她能靠咀型男而變身成樣靚身材正的女超人JanetBin。咀戲連場的她更要被篤胸，難怪她大嘆「好蝕」。</p><p>蔡少芬和黃德斌日前在中環接受本報訪問，Ada直言在《飛女正傳》中一人分飾兩角不容易，她笑說：「呢兩個角色一啲都唔easy，仲係好難，試過有一次講我着住肥妹裝喺山上跑去救陳豪，搞到我喘晒氣，又焗到出晒汗，身痕又唔到。」</p><p>「監製真係好衰」</p><p>Ada續說：「我要咀咗人先可以變身，我真係唔想咀佢哋（劇中男角陳豪、黃德斌和曹永廉等），我從影以嚟都未試過一部戲要咀咁多人，我仲同德斌有場喺半空差啲咀埋嘅談情戲，又要俾佢篤我個死穴，即係喺個胸度，好毒呀！呢個監製真係好衰，咁多地方唔揀，係要寫個死穴喺胸度，我真係好蝕。」她又透露劇中還有很多尷尬場面，不過詳情當然要賣個關子。<br>但Ada也因此而驕傲，她說：「我真係要講喺電視史上冇拍過超人戲，我有份做都好驕傲，我仲期待咗好耐，我真係做得好辛苦，唔係JanetBin就係梁巧芝，幾乎場場戲都有份，但係出嚟個效果好好，所以我唔理收視係幾多，我已經當係自己嘅代表作。」</p><p>吊威吔畏高死撐</p><p>黃德斌也對Ada讚不絕口，他說：「喺戲入面除咗Ada之外，我諗我係第二個吊威吔最多嘅人，我哋第一日開工已經吊威吔，次次都吊得好高，最慘係我哋都畏高，但係Ada話驚就兩份驚，要慢慢克服，我梗係唔可以衰俾佢睇，所以我都好佩服佢。」Ada即飄飄然說：「我都好佩服自己，我覺得自己係一個好出色嘅跳樓人。」向來型到爆嘅黃德斌形容今次在劇中是破格演出，他說：「有好多嘢係諗唔到會咁樣做，雖然未必係想像中嘅喜劇，不過會令你對我改觀。」<br>採訪：何慧斯<br>攝影：葉君海、陳慧安</p></body></html>