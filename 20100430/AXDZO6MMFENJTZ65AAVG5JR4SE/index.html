<html><header><meta charset="utf-8"><title>Nokia變節Linux　手機上網爽晒！</title></header><body><h1>Nokia變節Linux　手機上網爽晒！</h1><p>最近好興玩微博，但我都係鍾意Facebook，多朋友仔之餘，更重要係HappyFarm都係我至愛；用手機隨街種田本來好寫意，但我部「唉瘋」無Flash玩唔到，最近搶試NokiaN900，Linux底Maemo5系統，內建有瀏覽器，隨時都可以喺手機玩，爽！<br><br>記者：許福合<br>攝影：伍慶泉<br>Model：Norain@PureModels</p><p>Maemo5OS</p><p>N900上手，感覺同舊N97有點似（但相對較大部），一樣玩側滑QWERTY鍵盤，再配個略高階嘅3.5吋WVGA屏幕，不過好多人睇N900嘅重點，都落在Maemo5系統上，佢竟然摒棄Nokia常用嘅Symbian；試用感覺，操作反應幾爽快，介面設計亦相當簡單直接，例如點選空位處，就會自動返回上一頁，篤住一點耐啲就會跳出選單。無論在介面開關、轉頁及操作時嘅反應，都真係幾順，可媲美iPhone嘅爽快。N900雖然用Maemo5，不過仍保留Nokia手機嘅特色，例如支援Ovi商店，可下載各類程式、Widgets、遊戲及影片等，而介面上Widgets及工具位置都可任放無限制，隨你設計手機桌面。</p><p>超強播片</p><p>系統還內置有Maemo瀏覽器，最大特色係可以開啟多個網頁視窗，不過我更睇重佢支援Flash9.4，逛網頁自然選擇多好多；玩Facebook基本完全對應、無嘢睇唔到！試入HappyFarm播種、收割都無問題，但轉去RestaurantCity就發覺要將特效關上，否則就會有啲窒格。用家更可下載一個SIB播放程式，兼容性極強，好似DVD影碟直抄出來嘅VOB檔，或網頁常見嘅RMVB檔都可直Play，不用轉片勁方便。另外，行貨N900仲會跟埋蒙恬輸入法，有手寫、倉頡及注音等，打SMS或內置嘅FacebookChat都可用到。</p><p>試玩Highlight</p><p>國內機迷癲瘋測試<br>N900行Win95！</p><p>N900使用嘅ARMCortex-A8600MHz處理器，想知道效能有幾勁？就要睇吓呢條片；大陸已經有人用N900行Win95；雖然實用性唔高，但Boot機速度幾快，亦可體會硬件效能相當強。<br><br>網址： http://player.youku.com/player.php/sid/XMTUxNDUxODc2/v.swf </p><p>Profile</p><p>制式：GSM四頻/HSDPA/WCDMA<br>相機：500萬像素蔡司鏡頭<br>記憶卡：microSD<br>屏幕：3.5吋800×480<br>功能：A-GPS、藍芽2.1、FM收音機、Maemo5系統、Wi-Fi、QWERTY鍵盤<br>體積：110.9×59.8×18mm<br>重量：181g<br>查詢：Nokia（21366338）</p></body></html>