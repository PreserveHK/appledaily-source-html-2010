<html><header><meta charset="utf-8"><title>觀戰專家：日本未見底頂得住 - 蘋果波神</title></header><body><h1>觀戰專家：日本未見底頂得住 - 蘋果波神</h1><p>前文用「南韓見底捧烏拉圭」做標題，結果有運命中，今天到唯一亞洲倖存者日本登場，今屆本欄暫時極少同南美洲球隊作對，但今天若計90分鐘比賽，我想日本撼巴拉圭可做到90分鐘不敗，未見底球隊，值尊重！<br>有留意港聞的波友都有發覺，自世盃開波前數天起，不斷出現警方在本地搗破外圍波馬纜集團的新聞，最新一單警方指該波馬中心運作了半年；我心生疑問，既然已知運作半年，點解不在歐洲球季已冚賭，要留在世盃期間，害賭友要泥足深陷？另外，點解檢獲注碼會越來越大？由初初新聞報道數十萬，現已去到億億聲，不斷創新高；是事有湊巧定時機未成熟，香港或珠三角居民賭外圍，從注碼看，似極可怕！<br>今晚出場的日本，其實也極可怕，從熱身賽一條蟲到上仗擊潰丹麥虎虎生威，有未見底之感；對手巴拉圭當然極硬淨，但行軍速度非高，有利日本佈防打突擊，我認為法定時間和波機會甚濃。文：蘋果波神</p><p>今日貼士</p><p>星期二9日本勝[+1]<br>信心指數：★★★★</p></body></html>