<html><header><meta charset="utf-8"><title>倫敦趕客香港得益 - 左丁山</title></header><body><h1>倫敦趕客香港得益 - 左丁山</h1><p>每月大食會輪到左丁山請客，請幾位老友去上海總會食火丁甜豆、茶葉燻雞、龍鬚桂魚、小籠包等等，個個話正，連聲讚好，談話談到興高彩烈，但係基金Ｆ就冇免費晚餐咯，人人要問佢對地產嘅睇法，呢位地產大好友已經對我哋唱好地產兩年以上，呢晚繼續唱好，理由好簡單啫，市區豪宅供應不足，利息低到極，而需求湧至，價格冇法子唔升。我哋就知道供應不足啫，需求就唔敢肯定噃，只知道以局長薪水嚟供豪宅，局長也會斷擔挑。基金Ｆ話：「照我所知，世界大金融機構陸續調人嚟香港，一啲大牌明星都會嚟，例如globalhead（環球主管）之類呢個級數嘅人馬過往為咗社交生活，文化生活，只肯由倫敦搬去紐約，或者紐約搬去倫敦，但今年有變化嘞，英國狂加稅至50%，再加上花紅稅，令呢班人好惡頂，而紐約嘅稅務環境亦不友善，所以佢哋想搬到亞洲。亞洲只有兩個城市好揀，一係新加坡，一係香港，想做大陸生意嘅就以香港為首選啦。」原來如此，除此之外，又有傳說話華爾街大行受金融改革法案影響，會分拆炒賣業務，部份搬來香港經營。<br>凡有環球主管級人物遷港，隨之而來嘅職員起碼十幾人，滙豐紀勤來港辦公，就有幾十人從倫敦跟埋過嚟。呢批人係要住半山豪宅嘅啫，故此基金Ｆ繼續睇好豪宅市道，市區（特別係港島）住宅價錢有倫敦化嘅趨勢（倫敦靚屋係畀外國人住嘅，英國普通打工仔住唔起）。<br>不過如果真係因為倫敦高稅率趕客，金融界人士來港定居的話，本港有三方面要加緊改善至得，第一係空氣質素，第二係國際學校學位，第三係文化生活。第一項要望天打卦，七月份香港有藍天白雲，空氣合標準，到咗八月又唔掂嘞；第二項就兩睇，英國哈勞學校（HarrowSchool）到屯門開學，可以吸引倫敦銀行家子弟。第三項呢，西九快啲上馬啦，西九真係能夠成為香港WestEnd嘅話，香港一定可以爭贏新加坡。</p></body></html>