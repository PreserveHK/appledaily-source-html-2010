<html><header><meta charset="utf-8"><title>夠Car事：中控台玩滑鼠Feel　豐田Sai遊記</title></header><body><h1>夠Car事：中控台玩滑鼠Feel　豐田Sai遊記</h1><p>電能車來勢洶洶，豐田話未驚過，旗下Prius、凌志hybrid長賣長有，就連只限日本發售嘅Sai，未推出，定單已超額4倍。呢架混能新貴，190匹爆飛馬力唔係重點，內櫳拉咗張枱、加個芒同滑鼠嚟上網先最頂癮！<br><br>記者：徐影龍<br>攝影：王文忠<br>Model：Paris@PureModels</p><p>豐田Sai上個月先喺日本推出，官方預計月銷3千部。太保守喇，首輪定單已達1萬4千部，前景絕對一片光明。碰啱有部全港唯一嘅Sai過境，即時試揸試玩，睇吓佢憑咩賣貴Prius成倍。<br>外表OK靚仔，稍勝Prius，跟同門大佬HS250h相似達九成。最大鬼馬處全在車櫳，中控台為一大塊面板，底下加隻腳，設計到勁似寫字枱，騎呢得嚟磨砂反光位幾靚幾Hi-tech。上方一個電動開合式LCD，下方更有個似足Mouse嘅控制裝置，半球面可作多方向自由轉動，控制LCD上嘅鼠標箭嘴，音響、冷氣、藍芽電話、耗油資訊全部掌管晒，加埋豐田獨有G-Book上網系統，能隨時更新GPS地圖、搜尋附近購物資訊等，猶如屋企上網搵嘢咁過癮，只可惜香港未Support咁好玩嘅制式，興奮完一輪其實都幾無謂。<br>個芒太高太遠喇，將TouchScreen改為Mouse操控，點子不錯，碌起嚟尚算順暢就手，不過用唔慣，揸緊車好難伸隻左手慢慢搞，都係留番隔籬乘客代勞。
</p><p>悟空身手紫霞美態
</p><p>玩完花巧嘢，係時候認真試吓跟HS250h不相伯仲嘅性能。單單直四DOCH引擎，Sai馬力已達150匹，應付四門私家車載客載貨綽綽有餘。唔好忘記仲有副143匹電摩打幫拖，兩者總合輸出達190匹，輕易揮低普通2.5L車。架車趕住上船，係咁意走轉觀塘將軍澳來回，無乜路飆住去，不過仍充份感受到起圍爆炸力，比Prius多出一份狂野激情。挑骨頭位係入彎表現一般，車身剛性夠，但稍高速仍覺明顯的「Sai」，有機會做佢車主，第一時間換走四條胎。<br>呢趟「Sai遊記」，令人驚嘆豐田油電雙絕嘅境界，一啲苦行修煉味都無，連同行嘅同事「八戒」都讚座椅舒服，又有孫悟空嘅狂野身手、紫霞仙子嘅線條美態，我都忍唔住要扮家英哥：「OnlyYou??Cantakeme取Sai經??」。</p><p>ToyotaSai（S版）
</p><p>引擎：2,362cc直四<br>馬力：150ps/6,000rpm（連電摩打最大輸出190ps）<br>扭力：187Nm/4,400rpm<br>傳動：CVT無段波箱<br>售價：約$29萬（未連稅）<br>查詢：富利堡（28776700）</p></body></html>