<html><header><meta charset="utf-8"><title>Lenovo都嚟手機？中港澳地圖王</title></header><body><h1>Lenovo都嚟手機？中港澳地圖王</h1><p>一部手機亦可以走天涯？講嘅係LenovoP707，唔走花巧路線，大賣實用型功能，內置GPS衞星定位功能同時，更預先安裝晒香港、澳門及全中國31個地區的地圖圖檔，當中嘅資料更詳細到要分類到130種，喺中港澳三地打橫行都唔怕走失啦！<br><br>記者：許福合　<br>攝影：陳陶鈞<br>Model：Kini@PureModels</p><p>地圖詳細</p><p>Lenovo在手機界仍算初哥，不過呢部新機P707上手感覺都唔差，尤其金屬質感機身，更讓用家受落。機身大小算適中，3.2"屏幕有240×400解像度，介面設置有啲似Android，亦可以玩到Widget，不過篤落唔多靈敏，用一陣就好希望佢會有支Stylus幫吓手。功能方面，好多人都睇重佢個GPS定位，有GPS唔奇，不過預先安裝晒香港、澳門及全中國地圖就少見啲，香港同澳門資料都幾齊全，而中國區地圖就揀咗31個地區，由北京到內蒙古都有齊，入面仲會分區域，相當詳細。</p><p>地圖王測試<br>模擬導航</p><p>設定好路線就自動啟動，地圖會標示行車路線，並有把國語（無得揀）女聲教你點走。</p><p>國內搵景點</p><p>國內地圖資訊豐富，重要景點當然唔會漏啦，呢度就係北京鳥巢！</p><p>130種資訊</p><p>內置好晒地圖軟件，優點係不用再付出數據費用，而開啟嘅速度當然亦會較快啦！不過要留意香港、澳門地圖會用繁體中文，而轉用中國區地圖時就只能用簡體。除咗地圖位置外，軟件更內置多達130種嘅附加資訊，當中比較大路有商場、酒店、銀行當然唔少得。而較少見的如汽車維修站、照相館，甚至係垃圾站，都可以特別標示出來，唔知俾你搵到又有乜用呢？<br>當喺大陸用時，仲可以開埋TMC，佢可以睇到實時路況，知道邊度塞緊車，亦可以搵巴士路線資訊，唔怕上錯車。</p><p>Profile<br>制式：GSM900/1800<br>體積：110.4×54.1×12.5mm<br>重量：121.5g<br>記憶體：內置50MB、支援16GBmicroSD<br>屏幕：3.2"（240×400）<br>通話時間：120-240分鐘<br>GPS功能：衞星導航、行程規劃、TMC實時路況（國內）、公車路線查詢（國內）、中港澳地圖<br>其他功能：Widgets、手寫輸入、FM收音機、體感遊戲、藍芽A2DP<br>查詢：ESO（27501128）</p></body></html>