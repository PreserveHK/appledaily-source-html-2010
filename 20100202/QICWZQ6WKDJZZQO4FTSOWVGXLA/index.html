<html><header><meta charset="utf-8"><title>中環在線：晶門梁總英文叻全靠阿媽 - 李華華</title></header><body><h1>中環在線：晶門梁總英文叻全靠阿媽 - 李華華</h1><p>晶門（2878）董事總經理梁廣偉做科技出身，原來都幾有文采。梁總噚日同傳媒周年飯聚，佢話今年係晶門成立十周年，整咗本紀念相簿，除咗紀錄公司大事，仲登埋同事嘅舊相，睇番大家由瘦變肥、由大把頭髮變成三毛，都幾得意。<br>不過華華比較欣賞梁總自己為十周年作嘅英文詩《OurFirstDecade1999-2009》，梁總話自己細個嗰陣係英詩朗誦全港冠軍，佢話自己英文okay要多謝佢媽咪逼佢補習英文。</p><p>「瘦上肥下」值得讚</p><p>講番公司近況，值得一讚嘅係金融海嘯之後，梁總同公司高層都自動減人工，然後就加番畀班基層同事，實行唔炒人、唔減薪兼人人開心共度時艱，呢啲「瘦上肥下」嘅美德，直頭要頒個良心企業大獎畀佢啦！</p></body></html>