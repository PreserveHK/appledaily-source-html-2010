<html><header><meta charset="utf-8"><title>夠Car事：HighwayStar升呢　K車之王</title></header><body><h1>夠Car事：HighwayStar升呢　K車之王</h1><p>Highway新車試坐，獨家試嘆Serena「C神」、「組易」熱賣Function，豪華廂房全面升級，半卧式皮椅、雙咪插頭連Echo，收合式中置屏幕等等乜都有，令你盡情投入唱K世界！不過，生果Nuts敬請自備。<br><br>記者：徐影龍<br>攝影：王文忠<br>Model：Sam、Suki@PureModels</p><p>豪華版一樣唱得
</p><p>我本身極度抗拒唱K，全因天生五音不全，失禮於人前倒不如匿埋屋企「自唱自受」。上年日產就搞鬼地將唱K功能融入Serena中，今次更連頂級豪華版HighwayStar都裝埋呢套Function，成為日產旗下「K車之王」。唔止怕羞仔可以匿埋唱，全車闊落坐足七人都唔逼狹，拖友仔又或三五知己周末放工，使乜落亞皆路街同太子道爭做「亞太」歌手，大可一車人上飛鵝山對住個天唱餐飽！</p><p>Green規格有減稅<br></p><p>Serena攞到日本07-09年Minivan銷量冠軍，着實有唔少過人之處，如我最欣賞嘅雙電動趟門，低地台設計，上落真係方便到人。中後排有齊收合式餐枱仔，置物格又特別多，充份發揮到七人車優點。而HighwayStar又比普通版添加不少改動，如全車Sporty包圍、跑車式懸掛、自動轉向Xenon頭燈等。2010最新S-Dynamic仲勁，加入8"屏幕同卡拉OK系統、後泊鏡頭同電鍍門柄外，再換埋全車黑色真皮座椅。咁多實用又好玩賣點，車價都唔貴，因為全線Serena已升級成Green規格，即係有環保稅務優惠，最頂級嘅HighwayStar（S-Dynamic），都係28萬有找，呢架K車之王，算抵玩啦。</p><p>組易：講嘅係操作簡易又可百變組合嘅座椅。中後排左右獨立摺起、推前拉後好Easy，連嬌滴滴女仔都舞得掂。中排中央手枕更可成嚿推向前座，變成司機位多咗個中央手枕，而後排就多咗條走廊出入，勁方便。<br><br>C神：CVT波箱已經夠醒，日產再加改良後，行車轉波更暢順，對減低耗油都有明顯幫助。</p><p>引擎：1,997cc直四<br>馬力：137ps/5,200rpm<br>扭力：20.4kgm/4,400rpm<br>傳動：XtronicCVT無段波箱<br>售價：$279,800（環保價）<br>查詢：合誠汽車（28035333）</p></body></html>