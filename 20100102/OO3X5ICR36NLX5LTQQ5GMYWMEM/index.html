<html><header><meta charset="utf-8"><title>NSW預告：新年馬虎鞋</title></header><body><h1>NSW預告：新年馬虎鞋</h1><p>上回NikeSportswear（NSW）翻叮過AW77重生版，大家都在期待2010春夏仲有乜新作。唔吊大家癮，今日即刻揭盅！矚目之作除了有N98延伸版外，還有全新球鞋新技術Torch兼裏原宿之父的藤原HIROSHI別注Nike×fragmentdesign，加推一款大中華區獨有馬毛虎年鞋，咁大堆頭，夠你消化整季啦！<br><br>記者：葉雪芯　<br>攝影：王文忠<br>Model：Lo、Wing@puremodels<br>Makeup&amp;Hair：PhyllisKwok</p><p>N98白×紅黑邊風褸$539、湖水綠NSWTee$359</p><p>N98食正2010世足熱</p><p>上季NSW在運動場上搵靈感，翻生1977年AthleticsWest田徑會的指定訓練裝束AW77，大收旺場自然食過翻尋味。2010年春夏季頭炮設計再由國際大型運動賽事開波，根據1998年巴西國家足球代表隊服設計的N98推出延伸版，擺明食正2010世足賽之勢。N98系列源自1998年第16屆世界盃經典決賽，法國贏得冠軍，但巴西雖敗猶榮得最佳足球團隊，當時巴西代表隊身穿的隊服風褸正是N98的原型。今年世足巴西大熱，NSW落重注力煲N98風褸，設計依舊以簡單利落的原型為主，袖口和領口精緻收邊、RiRi拉鏈加柔韌GoreWindstopper纖維等靚料，例牌少不了。</p><p>鎮店Loopwheeler出Zipup</p><p>新品接二連三，拿手戲碼依然鎮店。例如上季紅爆的AW77Loopwheeler依然有頂級日本靚棉料侍候，開胸Zipup款較多，主推灰、藍、紅等熱賣顏色；暖身的TechCompositeFleece就不再淨色，今季加推格仔斯文款；而口碑作Windrunner必成潮童撞色之選。講到最得人歡心，肯定是型人至愛M65軍褸，新色灰綠、湖水綠有誠意又有驚喜。</p><p>藤原叔玩埋一份</p><p>今季NSW用「足球」作開季波，除了拿手風褸，球鞋方面一樣多搞作，重點推介全新科技菱格網布Torch。Torch設計靈感源自足球鞋最重視的「輕量化」性能，透過獨特三層式質料及無接縫結構設計，非常輕盈、透氣。2010年春季，多款NSW經典鞋款亦加入Torch科技，包括AirMaxBWGenII、AirForce1以及AirMaxim1等。<br>若然高科技潮童嫌鞋款未夠潮又唔夠虛榮，加埋潮父藤原HIROSHI的fragmentdesign大名別注版又合唔合你口味？今次的Nike×fragmentdesign系列用上AllCourtPremium及Footscape鞋款設計，設計方面全交由fragmentdesignTeam操刀，特別值得留意的是Footscape，紫、藍兩色為春夏季度大熱之色，MustHave！唔爭在再報埋料畀大家知，NSW一月中左右將會推出馬毛虎年特別版，鞋款以TheCortez跑鞋款做藍本，只限大中華區發售，分分鐘引埋o架仔過嚟搶㖭，大家最好密切留意了！</p><p>NikeSportswearStore（25770703）<br>銅鑼灣白沙道7號</p></body></html>