<html><header><meta charset="utf-8"><title>夠car事：Stepwgn大變臉　1.4米藍天旅程</title></header><body><h1>夠car事：Stepwgn大變臉　1.4米藍天旅程</h1><p>踏入2010年，首部新車已經搶閘出場，作為今年頭炮新車，本田今次簡直將Stepwgn來個大革新，外形更顯硬朗外，車頂一個超闊大天幕簡直令人驚嘆，置身其中，見到一片片白雲在你頭頂擦過，口中只會不期然哼出海闊天空的音樂，讓你以豁然開朗的心情，迎接新一年的到來。<br><br>記者：趙慧敏<br>攝影：陳盛臣<br>Model：Suki</p><p>MPV最大天幕
</p><p>由第一代至今，Stepwgn已超過十年歷史，要改款，自然唔係改車頭燈，加大個車廂咁簡單，不過老實講，真係諗都無諗到可以改成咁。一個1.4米長嘅天幕已經嚇窒你，據講呢個天幕係全球MPV中最大，由車頭一直延伸至第二排座位尾，差不多將整個車頂改為天幕，加埋兩邊超闊大嘅車窗，整個車廂猶如無遮無擋，極為開揚。作為多用途車，一個寬敞的內櫳亦自然唔少得，第三排座椅摺叠後，可以完全收藏於地台下，騰出大量空間。當然，除咗外觀同內櫳嘅實用性，性能也是車主最關心的問題。Stepwgn採用新一代2.0i-VTEC引擎，加上CVT無段變速自動波箱，令到耗油量大大減低，而且只能輸出150匹馬力，較上代減少5匹，但扭力卻提升至19.7kgm，較上代增加0.5kgm。試想一下，新款Stepwgn引擎容量由2.4改為2.0，馬力些微的減少，絕對可以理解。</p><p>綠色提示慳油
</p><p>在全球講求環保嘅年代，車輛嘅環保概念自然是必備條件，只要一按EconMode，電腦便會進入節能模式，將波箱、空調甚至引擎等系統，維持最低耗油表現，例如空調溫度會稍作提高，務求達至慳油狀況。另外，行車時，儀錶板亦有漸變耗油顯示，由白色至綠色，行駛狀況越係慳油，顯示器嘅綠色便更深，讓司機時刻保持警惕。至於中控台及儀錶板仍貫徹本田一向簡潔風格，佈局清晰，任何人操控都可輕易上手。雖然新款Stepwgn較上一款車身重60kg，但對操控似乎未帶來太大影響，當然轉彎時有些飄，車身較高嘅MPV在所難免，但整體運作仍算得心應手，尤其是Stepwgn很多細微之處嘅設計確實令人驚喜。左前車頭輔助鏡，就連一向被人忽略的盲點位亦照顧周到。另外車頭的V形泊車鏡頭，車頭左右位置都清楚在屏幕顯示，以後再無藉口睇唔到位弄花車頭泵把。</p><p>規格</p><p>引擎：1,997cci-VTEC<br>馬力：150ps/6,200rpm<br>扭力：19.7kg/4,200rpm<br>傳動：CVT無段變速自動波箱<br>售價：$276,880-$289,880<br>查詢：本田（28278622）</p></body></html>