<html><header><meta charset="utf-8"><title>死線前兩日　長和放榜中環在線：業績會日期超人算到盡！？ - 李華華</title></header><body><h1>死線前兩日　長和放榜<br>中環在線：業績會日期超人算到盡！？ - 李華華</h1><p>聖公會大主教鄺保羅上星期叫商人賺錢唔好「算到盡、食到底」，但商家佬做嘢，點都鍾意算到盡，就連揀日子都係咁！噚日，李超人旗下長實（001）同埋和黃（013）提早發出溫馨提示，話出年公佈2010年度全年業績嘅日期，揀咗喺deadline前兩日，即係3月29號星期二。<br>點解拖到咁「抿」派成績表呢？和黃發言人話唔會評論。不過有人話，長和系董事會個個都係大忙人，要夾開會時間都唔易，而且集團業務遍及全球，埋數都有排埋咁話。</p><p>8月較早公佈中期業績</p><p>先睇返超人過往做法，對上一次長和系公佈2009年度業績，係今年3月30號星期二，但係當時仲行緊舊例，4月底至係公佈全年業績嘅期限，後嚟新例執行，公佈業績期限縮短1個月，咁佢兩間公司公佈今年中期業績期限係8月底，兩間公司都可以喺8月5號公佈到。<br>咁「缸」湖中人就永遠鍾意諗多啲！佢哋估超人可能想喺2月尾前繼續增持長實，所以咪喺禁售期1個月後至公佈業績囉！亦有講法話，長實諗住出年首季分拆旗下內地收租物業以REITS形式，做本港上市嘅人民幣股票頭炮，由於籌備需時，所以要遲些少公佈業績。</p><p>連續14個交易日買長實
</p><p>不過，據華華揣測，個原因係……嗰日宜會友！睇返月曆係咁寫o架！<br>well，講開增持，單係呢個月，由11月29號去到今個月16號，超人連續14個交易日買長實，可以話創咗今年佢連續每日增持最長嘅紀錄，每股買入價介乎113.8至116.9蚊，噚日長實收121蚊，若然跟住超人呢口「莊」，大家應該可以執番啲使用o架！<br><br>李華華<br>mailto:LiWaWa@AppleDaily.com</p></body></html>