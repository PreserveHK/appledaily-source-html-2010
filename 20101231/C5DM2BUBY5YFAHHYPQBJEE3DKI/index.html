<html><header><meta charset="utf-8"><title>留學生搵散工 - 左丁山</title></header><body><h1>留學生搵散工 - 左丁山</h1><p>倫敦大雪導致希思羅機場封閉之初，滯留機場之香港留英學生似乎得人同情，仲有評論員聲援，鬧吓呢樣，鬧吓嗰樣，但後來發覺社會人士對「包機之議」反感甚大，於是立即收聲，一場「茶杯裏的風波」，就此完畢，不過原來有少少後遺症噃。<br>留學生T自澳洲回來放澳洲暑假，明年二月先至返去上學。佢讀書素來幾醒，在地區名校就讀，以為可以順利升上中大，點知馬有失蹄，人有失手，中學會考成績差少少，學校唔肯收番佢讀中六，此乃名校習慣也，話知你在校五年，會考成績冇廿零分，就唔該你走投，唔好進入學校範圍。學生T並非有錢仔，但阿媽一於頂住，今年一月送佢去澳洲讀大學預備班，呢，又俾佢一個翻身，考到澳洲著名大學，明年二月成為大學生嘞，主修商科會計，將來搵工有啲保證。學生T回港並非渡假，立即周圍去搵散工，爭取兩個月工作經驗及零用錢，去到勞工處見一位女士，等咗一輪，位公僕望佢兩眼就話：「你地留學生噃，屋企有個錢，做嘢未必肯搏，你知唔知做嘢好辛苦o架？」<br>學生T為之愕然，自己住居屋長大，何來屋企有個錢呀，阿爸阿媽都捱得幾辛苦嘅啫，但人地咁講，自己亦冇符，唯有返屋企。阿媽知道後，同佢講：「唉吔，人地梗係誤會你係留英學生，在機場喊苦嗰種呀！」次日在酒樓碰到，學生T阿媽叫左丁山諗吓計幫學生T搵工，咁啱人力資源經理C亦在，經理C話：「呢排好難搵人啫，有乜理由搵唔到短期散工呀？」</p><p>哦，望真吓學生T個樣，經理C與左丁山同聲話唔掂。學生T得天獨厚，頭髮又濃又黑，加上學生T在澳洲幾個月唔飛髮，頭髮幾乎長到落膊頭，個賣相似足唔憂米好有性格嘅大學生，唔怪得俾公僕潤一句：「做嘢好辛苦o架！」我地一齊叫學生T去剪短個髮，似番個精神爽利款，先至再去搵工，返到澳洲上課後，咪又再留髮囉。學生T聽到眼仔睩睩，未必服氣，不過現實世界往往如此，九十後嘅第一課，就係學曉妥協，因為仲係啲六十後在公司機構話緊事噃。</p></body></html>