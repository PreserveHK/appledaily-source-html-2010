<html><header><meta charset="utf-8"><title>中環在線：工商舖代理抬頭搞路演 - 李華華</title></header><body><h1>中環在線：工商舖代理抬頭搞路演 - 李華華</h1><p>自從政府上個月出招增加住宅額外印花稅打擊炒風之後，雖然二手成交量慢慢多番，但班炒家的確要避避風頭，做開住宅嘅地產代理生意難免會少咗。唔受短炒限制嘅寫字樓市場，即時受到高度重視。<br>美聯工商舖（459）商業部阿頭黃漢成（圖）同華華講，由上個月新政策生效之後，商業部同事積極去住宅部做路演推介寫字樓單位，開拓新客路，短短個零月時間已經做咗10幾場，主要做山頂、港島南區嗰啲地區。成哥又話，以前住宅部極之抗拒商業部走去爭生意，更莫講話去做路演，呢趟，可以話係工商舖成立以來嘅破冰之旅！<br>佢又話，由上個月19號起至噚日，商業部接獲住宅部轉介客人查詢急增2倍，至少有30單，而呢類客入市比重亦增加六成，有10單左右，主要買啲灣仔、銅鑼灣同旺角樓價1000萬蚊以下嘅乙級寫字樓……所以話，政府區區嗰幾鎚，都點會整得死班炒家呢？</p></body></html>