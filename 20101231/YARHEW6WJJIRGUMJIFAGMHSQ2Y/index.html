<html><header><meta charset="utf-8"><title>WEEKEND好旅程：活樂遊1：澳門除夕蒲點　豬溜冰睇飄雪</title></header><body><h1>WEEKEND好旅程：<br>活樂遊1：澳門除夕蒲點　豬溜冰睇飄雪</h1><p>轉眼間2010年來到最後一日，雖然好多人話今年時間過得特別快，成年裏面做過咩都唔多記得，但到咗最後一日無理由白白度過。想除夕夜過得特別而唔想走到咁遠，搭程船過澳門啦，大把節目等你揀。<br><br>記者：蕭漢祥<br>攝影：楊錦文<br>Model：EagleLo<br>鳴謝：澳門威尼斯人度假村</p><p>除夕蒲點1：金光綜藝館<br>澳門首演!獅子王二人豬溜冰</p><p>除夕夜，大部份人都愛走到街上倒數迎新年。香港倒數活動地點不是尖沙嘴就是銅鑼灣，再加上「牛群管制」（CrowdControl）措施，難免令迎新年的熱情冷卻，咁不如過澳門啦，話晒隔籬飯香，活動又多。<br>推介得澳門當然有好節目，好似近年在亞洲各地巡迴演出的迪士尼冰上世界之奇幻之旅，今年就選定於聖誕新年檔期到澳門威尼斯人度假村的金光綜藝館上演。今次一共有四齣電影包括《獅子王》、《小魚仙》、《奇妙仙子》和《反斗車王》，在這個冰上舞台演出，節目有英語和粵語版分別上演。平時在香港迪士尼已見過這些卡通人物?但這個騷除了保留卡通人物的可愛，賣點更是加上現場音樂、溜冰的速度感，使原來的電影故事更添動感，尤其《獅子王》內的大肥豬，豬內原來有兩個人，但是牠四隻腳溜起冰來超流暢又搞笑。這個冰上滙演除了適合一家大小，亦啱你與心儀女仔約會，你知啦，劇中角色如米奇老鼠唐老鴨等等都超可愛，是女生最愛。
</p><p>迪士尼冰上世界之奇幻之旅<br>價錢：$120、$280、$380（港元和澳門幣同價）<br>日期：即日至2011年1月2日<br>a.地點：澳門威尼斯人度假村金光綜藝館<br>查詢： http://www.venetianmacao.com </p><p><br>除夕蒲點2：澳門旅遊塔（b）<br>瞓住睇煙花倒數</p><p>愛玩愛蒲的小記，跟大家一樣，除夕晚都係想同人逼吓至覺得有節日氣氛。澳門除夕夜有三大聚集地點，第一當然是地標旅遊塔，民政總署於西灣湖廣場及氹仔龍環葡韻都有除夕倒數活動，今年以Rock搖滾做主題，搵來林子祥、太極樂隊和小肥等歌手坐鎮，預計會有約四萬人在廣場齊齊倒數。踏入新年一刻，旅遊塔對開海面更會有煙花滙演，無論身處西灣湖廣場，或塔下空地均可睇到煙花。如果心諗在旅遊塔居高臨下睇煙花，並提早到玩埋「笨豬跳」咪最perfect？Sorry！旅遊塔今晚九點就會關門，只得塔下望海的SingingBeanCoffee會開至凌晨一點，餐廳有室外座位，可舒舒服服等睇煙花。</p><p>除夕蒲點3：議事亭前地（c）<br>15分鐘飄一次浪漫雪花</p><p>去澳門，即使去N次，但議事亭前地都是必到之地，更是除夕夜第二個人流聚集地。今年民政總署花了四百多萬元，為全澳門佈置燈飾，當中更加由議事亭前地，延伸至大三巴街等，平時兩旁歐陸式建築已經靚到影唔停手，加上燈飾相信是影友最佳攝影之地。<br>仲嫌唔夠靚？落埋雪好未？今年議事亭前地一大賣點，就係以「白雪紛飛耀濠江」為題，在這裏裝設仿真雪花機，由5:30pm開始，每15分鐘就會噴雪5分鐘，直至凌晨12點。雖然所謂白雪只是由水混製的白色泡泡，但加上現在凍冰冰的天氣，浪漫的氣氛自然湧出來。</p><p>除夕蒲點４：澳門漁人碼頭（d）<br>同法拉誘情唱到2011</p><p>澳門漁人碼頭每逢萬聖節與聖誕新年，都聚集大班年輕人癲足一晚。除夕夜去得蒲，好應該梗有一間酒吧喺左近，漁人碼頭內除咗有酒吧之外，勵駿廣場同樣會舉行倒數活動，論明星的數量就贏晒民政總署，邀請到金剛、陳法拉、G.E.M.鄧紫棋、李蘢怡、戴夢夢、趙碩之等16位藝人，除夕倒數派對由10pm開始至凌晨12:30am。</p><p>TravelMemo</p><p>持香港居民身份證毋須簽證。澳門駐港旅遊局：28388680<br><br>金光飛航來往港澳碼頭至澳門氹仔碼頭單程$134起。金光飛航：23599990<br><br>1港元兌1.02澳門幣<br><br>240V，三扁腳插座</p><p>澳門　今日天晴，8-15℃</p></body></html>