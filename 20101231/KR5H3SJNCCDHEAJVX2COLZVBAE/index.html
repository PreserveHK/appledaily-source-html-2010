<html><header><meta charset="utf-8"><title>4.1"迷你牛排　平咬$3,999</title></header><body><h1>4.1"迷你牛排　平咬$3,999</h1><p>最近呢期Dell手機密密出！上部DellStreak，5吋巨芒，網上人人笑佢似大大塊鐵板牛排，叫Steak先真！最近又加推一塊小排Venue，4.1吋靚芒加Android2.2，都係4千有找，好抵食啫！<br><br>記者：許福合<br>攝影：粱細權<br>Model：Norain@PureModels</p><p>靚芒拍住iPhone4</p><p>還記得幾年前PocketPC嗎？Venue用上頗經典銀色邊框，拿起手真係有幾分PPC懷古風。Venue最大賣點係大芒，4.1吋屏幕！雖然唔及大佬Streak嘅5吋震撼，不過因為係AMOLED屏幕，亮度同顯示質素都相當好，加上機頂、機底用上ShearDesign斜切式設計，亦有助喺視覺上有更大空間感。<br>試用時，曾與iPhone4拍埋比較，光度都推到最高，發現亮度相差不大，不過Venue略為有點偏黃。</p><p>自家製StageUI</p><p>買手機除咗要揀樣，OS都好重要！Venue用上Android2.2，屏幕底會見到常用嘅Android快捷鍵，不過細心睇，會發覺少咗個搜尋鍵，不過相信對用家影響應不大，反而機身側邊設有靜音掣就比較實用，而且大部份Android都仲未有！<br>速度方面，行QualcommQSD82501GHz處理器，軟件開啟、反應相當唔錯。功能亦好齊全，800萬像素相機、HSDPA7.2Mbps等，有用嘅基本上都有齊，介面更玩自家製StageUI，會自動將常用Apps放在首頁，用落比Android本身UI更簡單方便。最重要係價錢定在$3,999，以Venue規格同賣相，相當有吸引力。</p><p>試用試玩<br>串流睇YouTube</p><p>在4.1"芒睇YouTube，聲畫效果都不俗，串流播放亦順暢。</p><p>DC靚拍</p><p>一般相機功能如白平衡等齊備，但相片雜訊較多。</p><p>文字輸入</p><p>SWYPE輸入系統，如要打She，只需由S畫去H及E就會辨認到。</p><p>DellVenueProfile</p><p>網絡：GSM四頻+WCDMA900/1700/2100<br>處理器：QualcommQSD82501GHz<br>屏幕：4.1吋AMOLED（800×400）<br>作業系統：Android2.2<br>記憶卡：microSD<br>鏡頭：800萬像素<br>體積：121×64×12.9mm<br>重量：164g<br>查詢：帝峰科技發展（25404610）</p></body></html>