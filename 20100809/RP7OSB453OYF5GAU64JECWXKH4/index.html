<html><header><meta charset="utf-8"><title>GF1個細佬！　針孔拍片玩Mood</title></header><body><h1>GF1個細佬！　針孔拍片玩Mood</h1><p>仲記得早年PanasonicLX3推出，真係有橫掃細機DC之勢！到今時今日，筆者仲見到唔少玩家拎住佢，愛不釋手；以時下換DC頻繁度來講，真係好少見，不過新機總要來，接替嘅LX5機身內外都有唔少改善，拍片方面仲可以加料！<br><br>記者：許福合<br>攝影：梁細權、周旭文<br>Model：Norain、Miki＠Puremodels</p><p>F2.0光圈Zoom更遠</p><p>LX3推出之時，使用24mm可謂一鳴驚人，好多買家都係睇重佢可以玩廣角拍攝而入貨，不過遠攝方面一般反映話唔夠用，所以LX5使用嘅LEICADCVARIO-SUMMICRON鏡頭，在保留24mm廣角嘅同時，更將光學變焦提高到3.8倍，相當於35mm相機嘅24-90mm焦距，而且光圈更用到F2.0，既做到散景柔和嘅效果，構圖亦相當好用。LX3另一個賣點就係靚芒，LX5雖然都用個3吋46萬色屏幕，不過因為係LED背光，所以顏色顯示會較自然好看，另外值得一提係熱靴下有外置EVF插槽，可使用GF1嘅EVF，外景拍攝時就唔怕睇唔到芒喇。</p><p>特效拍片</p><p>論機身體形重量，其實兩代機差唔多，不過LX5手感明顯有改善，手握位設計成剛好貼實手指頭，持機更舒適、更穩定。機背加入滾輪，可以迅速設定光圈、快門外，甚至可以用來調校對焦範圍，單手操控完全無難度。影片攝錄明顯經過強力優化，轉用AVCHDLite格式儲存，可以更慳位！我張8GB卡拍720P可以錄到1小時3分鐘，若用MotionJPEG就一次只能錄8分鐘，相差都幾大o架！而最出位係拍片時竟支援P/S/A/M模式，更可加上色彩效果，例如我最愛嘅針孔同噴沙，拍落相當有Mood！</p><p>試相
</p><p>顏色還原能力其實相近，不過細節上，LX5明顯比較優勝，放大相片後，葉紋都睇得清清楚楚，LX3這方面就較弱。
</p><p>LX5</p><p>LX3
</p><p>Profile
</p><p>感光元件：1,130萬像素CCD<br>鏡頭：LEICADCVARIO-SUMMICRON<br>光學變焦：3.8倍<br>最大光圈：F2.0<br>感光度：ISO100-3,200/6,40012,800（Hi）<br>錄影：1,280×720@50i（AVCHDLite）<br>記憶卡：SD/SDHC/SDXC<br>體積：109.7×65.5×43mm<br>重量：233g（不包括電池及SD卡）<br>查詢：Panasonic（28330955）</p></body></html>