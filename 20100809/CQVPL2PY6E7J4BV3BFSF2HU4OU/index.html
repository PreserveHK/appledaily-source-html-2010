<html><header><meta charset="utf-8"><title>代Cult2：八十前80前評判有質素　港姐必有代表性</title></header><body><h1>代Cult2：八十前<br>80前評判有質素　港姐必有代表性</h1><p>七、八十年代港姐選舉是盛事，人人趕回家看直播，港姐地位高得可與港督出席活動。有謂近年港姐水準每下愈況，越選越扒，但王賢誌卻力撐：「港姐選得出，就一定有代表性。」<br><br>記者：林佩婷<br>攝影：譚盈傑</p><p>王賢誌：我係港姐擁躉！</p><p>找王賢誌（Vinci）談港姐，以為他會借機踩兩腳？他說自己一向與TVB無仇，自小已是港姐忠實觀眾，「七十年代我仲好細個，記憶有啲模糊，記得張瑪莉、朱玲玲、鄭文雅，佢哋端莊大方，唔止靚咁簡單，最有印象係1976年冠軍林良蕙，無諗過佢會咁癲，奪冠可以喊成咁。」八十年代傳媒報道更多，他更留心去看，「幾乎個個佳麗都令人留下印象，楊寶玲同李嘉欣嗰兩屆，連落選港姐都好高質素。對我嚟講，港姐係最重要電視節目，當年錄影機未普及，錯過咗無得睇番，初賽後要等一個禮拜先到總決賽，緊張刺激！」<br>自2000年起，媒體及娛樂活動多不勝數，觀眾多了選擇，女孩子多了途徑踏上明星路，選美地位有參差，「家女仔可以參加歌唱比賽、做o靚模或者做Model出位，唔一定要參加選美。以前啲冠軍，一見就覺得好靚，近年港姐則質素比較平均，要選美過後出鏡多番啲，你先會慢慢覺得佢哋靚；家Cut初賽直接入準決賽定勝負，時間短咗，更加要畀時間大家熟識佢哋。今年冠軍俾人話豬扒，我睇過相，唔可以用醜去形容，選得出一個冠軍一定有原因，同操行學識都有關，好似陳茵媺、陳倩揚，選嗰陣都有人唔認同，家表現進步，證明當日選佢哋係有原因。」</p><p>相比以前，近年的港姐選舉比較多負面新聞，全因傳媒在無風起浪，Vinci：「以前夠有傳邱淑貞整容、羅佩芝虛報年齡啦，家傳媒一定要搵嘢寫，最簡單就係寫不和、鬥批踭，感情好啲又話人哋係Les，再唔係就話人整容。至於造馬，我自己做過亞姐司儀，爸爸又做過華裔小姐評判，據我所知唔會囉，講真當年啲評判唔係政府高官就係立法局議員，咁多知名人士，會唔會同TVB一齊做戲呀？」這幾屆港姐吸引力下降了很多，冠亞季知名度不高，感覺封后後參與公益事務也比以前少，Vinci：「可能同少咗好多親善訪問同停止參加國際性選美有關，其實想提高港姐知名度，可以改善投票制度，俾更多觀眾參與投票，就更有震撼力，如果可以擴大投票人數，觀眾就會睇得更投入，家比賽人數咁少，可以考慮只選冠軍，冠軍集中參與所有公益事務，增加曝光率。」</p><p>謝寧：玩票性質參選！</p><p>1985年港姐冠軍謝寧出身音樂家庭，本想當音樂家，一個機緣巧合跑去選美。「當時媽咪有個學生做化妝品公司，叫我參選順手推廣牌子當宣傳，由集訓到當選我都抱玩票心態，根本無諗過會攞冠軍，司儀叫我名嗰刻，我仲問隔籬係咪叫我，行出去連位都走錯，之後順理成章入呢行，嗰陣諗法好單純，同家啲人參選志在必得嘅心態好唔同。」<br>近年港姐屢被批評無樣貌無氣質，謝寧替她們說好話：「其實家港姐質素更高，幾乎個個都係大學生、碩士，又生得高大，當年無乜大型節目或者選美活動，選得出嚟自然人人認得，家太多傳媒渲染，女仔爭出位，先令大家覺得唔夠矜貴，加上入行路多咗，選美唔再係少女夢想，選美又驚俾記者爆料，自然少人參加。」至於選美活動越辦越差勁，她認為與TVB沒關係，由一件頭到三點式，統統都是社會有此需求電視才會提供，「最大問題反而係評判，以前啲評判有社會地位同年紀，有番咁上下人生經歷先識睇靚樣以外嘅嘢，先有分析同評價能力。今年評判太年輕，廿幾歲o靚妹、演員識睇唔識分析，自己都未識講嘢，點批評人？」
</p><p>梁小冰：選美是個夢！</p><p>提到1990年港姐季軍梁小冰，很多人仍記得她跌帽擺Pose解窘一幕，最後憑機智晉身三甲。她承認自己是港姐迷：「細個同家姐會拎定紙筆扮評判貼邊個贏，連媽咪都話港姐好正面，講笑話過我哋三姐妹將來都要選美，嗰個年代，選港姐對每個女仔嚟講都係一個夢，跌帽嗰刻我聽到噓聲，音樂又就快播完，我順勢坐低擺Pose，跟住勁多掌聲，返到後台係咁震，當時個個佳麗都衝埋嚟攬住我話我實得，之後我淡定晒，覺得自己有機會。」<br>今屆港姐冠軍被評豬扒、季軍被評花師奶，當晚也是座上客的她說：「個個都靚，自己亦貼中冠軍，今次我有份同佢哋親身接觸，綵排嗰陣大家無化妝，我都覺得唔差，冠軍個樣好甜皮膚好靚。新一代港姐要EQ高，因為潮流文化唔同咗，傳媒一定要搵嘢講，所以惡意批評唔使理，要對自己有信心，港姐代表性一定有，即使家咁多唔同選美，但無一個可以替代得到港姐。」</p><p>發展有高低</p><p>港姐三甲或落選佳麗不乏出色成就，除踏上明星路，也有人向不同領域發展。當然，亦有部份人星運平平，最後要靠脫出位。</p><p>街訪：</p><p>訪問五個八十前街坊，四個說朱玲玲是最美麗港姐，難得她在1977奪冠，23年後的今天，她依然明艷照人。</p><p>陳小姐：「朱玲玲至靚，近年嗰啲嚇死人，完全無印象。」</p><p>蘇先生：「除李嘉欣之外，我其他港姐無乜印象。」</p><p>林小姐：「我選李嘉欣，家啲港姐無代表性。」</p><p>吳小姐：「首選朱玲玲，家啲港姐好悶蛋。」</p><p>李小姐：「都係揀朱玲玲，今屆我都係為咗睇祖藍，先睇港姐。」</p></body></html>