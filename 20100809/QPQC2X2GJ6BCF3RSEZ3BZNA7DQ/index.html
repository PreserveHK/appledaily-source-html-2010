<html><header><meta charset="utf-8"><title>佈景板排中間條氣順晒葉童扭計　劉松仁坐歪</title></header><body><h1>佈景板排中間條氣順晒<br>葉童扭計　劉松仁坐歪</h1><p>【深圳直擊】無綫新劇《摘星之旅》今晚播映，眾演員昨日現身深圳宣傳，之前傳不和的劉松仁及葉童大方合照，表面似冰釋前嫌，不過事後葉童自爆因不滿在宣傳片中甚少她的鏡頭，曾向監製撒嬌，表示不想出席宣傳活動，幸好來到現場見佈景板上自己排中間，才順番條氣。</p><p>林峯、黃宗澤（Bosco）、劉松仁、葉童及梁靖琪（Toby）等主演的無綫新劇《摘星之旅》，今晚首播，昨日眾演員到深圳觀瀾湖高爾夫球場泳池出席宣傳活動，吸引不少內地市民圍觀。</p><p>「差啲唔想上嚟」</p><p>之前劉松仁及葉童合作拍此劇時傳不和，葉童批評劉松仁擅改劇本及擺款，昨日現場見兩人大方合照似是冰釋前嫌，葉童受訪時重提不和事件，她若有所指謂：「我當佢好似哥哥咁，只要尊重佢少少，佢就好照顧自己，但係我又好反叛，好易就黑面同面左左，感覺好似小別勝新婚咁。」葉童又坦言曾想過缺席昨日活動，她說：「我睇電視宣傳片，好少自己嘅鏡頭，真係唔開心，我咪同監製詐嬌，差啲唔想上嚟，不過嚟到見到佈景板自己個樣喺中間，咁先下番啖氣。」</p><p>林峯爭女輸蝕</p><p>劇中Bosco不但首次演奸角，他更要和林峯爭女擘面，Bosco說：「我真係擔心俾佢啲fans打，不過又怕做奸角喺街度冇人鬧，咁即係自己做得唔好。現實中未試過爭女，如果對手係林峯，我實知難而退，我身家唔夠佢厚，樣又唔夠佢得，真係要撼頭埋牆。」拍此劇時Bosco和Toby以及其他女角傳緋聞，Bosco笑言林峯要請他食飯感謝，因他「一個食晒三個」。林峯則表示：「佢有好多嘢好過我，好似着衫風格唔同，佢carry到我就唔得。」林峯自稱當日要趕拍此劇，又要準備首次演唱會，險些令自己有精神病。<br>採訪、攝影：曾小嘉</p></body></html>