<html><header><meta charset="utf-8"><title>隔牆有耳：今次遊行警察好熱情 - 李八方</title></header><body><h1>隔牆有耳：今次遊行警察好熱情 - 李八方</h1><p>大班網民不滿包致金姪女Amina案嘅判決，噚日喺立法會門外搞遊行抗議。平日經常被批評濫權嘅差人難得有人撐，噚日先後舉行嘅自由黨同網民遊行，安排上都零舍唔同。自由黨幾十人遊行時，有警察一直喺行人路幫手開路，不論遊行前方有清潔阿叔喺度開工，定擺咗梯裝修嘅工人，都一律被警員預先邀請「借過少少」，好有禮貌咁請佢哋等遊行隊伍經過之後，先至開工。</p><p>反常沒沿途派員拍攝</p><p>年中唔少遊行上街，部份記者同八方心態一樣，陪住大隊走，其實採訪同參與兩種目的都有。今次事件中被摑嘅係一名交通警員，佢嘅交警同袍噚日亦同多部警車同鐵馬全程陪住，至於啲交警噚日係咪執行職務同無聲支持兩種目的都有，就要佢哋至知。<br>據知警方今次亦非常彈性處理遊行前需「七日前通知」嘅要求，喺星期六，一日之內就批出不反對通知，仲答應派人做糾察幫手維持秩序。<br>一向鍾意喺市民遊行期間搵攝錄機全程監察嘅警方，噚日不論自由黨嘅幾十人遊行，定網民發起嘅幾百人遊行都唔見影，反而一班首次參加遊行嘅退休警察，就不斷攞相機、攝錄機為自己獻出嘅第一次留念，仲不時同班現職同僚打招呼。有遊行市民事後即場問警員點解會咁，得番嚟嘅回應係「因為你哋好和平」。<br>社民連主席陶君行睇到咁多「異象」都話好感嘆，指平日即使只係幾名黨友和平示威，都俾大量警察圍住兼搵部攝錄機到實，唔知警方噚日突然收手唔做影像紀錄，係咪怕影到休班同袍示威，又指平日遊行好少見警方好似幫自由黨咁樣開路。</p><p>網民搞手插政黨抽水</p><p>自由黨噚日搶食頭啖湯，搞遊行比網民早一個鐘。網民遊行搞手PeterSun遊行後不點名插自由黨，指早前有政黨主動聯絡佢，建議同網民一齊搞遊行，但指明要讓路畀黨掛牌頭、行頭位，最終佢堅持唔想畀政黨抽水後，就出現自由黨提前喺朝早11點行先。Peter直言咁做「好可悲」，指「香港人咁都唔團結，呢個係家班權貴咁惡嘅原因」。<br><br>mailto:pf_lee@appledaily.com</p></body></html>