<html><header><meta charset="utf-8"><title>做遊戲評判　兩個老友玩埋一份中環在線：史玉柱幫馬雲搞喪禮 - 李華華</title></header><body><h1>做遊戲評判　兩個老友玩埋一份<br>中環在線：史玉柱幫馬雲搞喪禮 - 李華華</h1><p>國家要開放，思想要開放，大陸同胞嘅思維，好多時都比我哋香港人豁達，我哋覺得「大吉利是」嘅嘢，佢哋唔介意之餘，仲拎嚟玩餐飽！<br>好似最近優米網嘅一個遊戲咁，叫參賽者幫其中一個評判籌備喪禮，另一個評判就幫手扮家屬，當日自薦做「先人」嘅評判，就係阿里巴巴（1688）之父馬雲嘞，而扮佢細佬做「家屬」嗰個，就係佢老友─傳奇富豪史玉柱！<br>咁史玉柱呢個「家屬」諗住點搞「大佬」嘅喪禮呢？據佢向喪禮籌備者（即係個參賽者）提供嘅資料，「大佬」父母喺國外定居，啲仔女亦喺國外讀緊小學，佢「生前」最鍾意打golf同埋上網……咁「大佬」鍾意咩顏色呀？呢條問題終於難到柱哥嘞，搞到佢要即場問番馬雲，「先人」答話自己最鍾意橘黃色喎。<br>So，喺30秒之內，馬雲個靈堂設計就勾劃咗出嚟嘞─淺色做主調、播平靜和諧嘅音樂、放晒佢「生前」用過嘅高爾夫球棍，仲call埋佢班波友嚟講吓佢嘅軼事㖭！「先人」亦好滿意呢個設計！<br>如果要醒兩句悼詞畀馬雲又點呢？個參賽者話：「佢係互聯網神話嘅創始者」，而「家屬」柱哥就話：「到另外一個空間去開發阿里巴巴！」柱哥嘅轉數係咪好快呢？
</p><p>名人時間拍賣　柱哥3粒鐘值190萬</p><p>講開柱哥，優米網搞嘅第一個名人時間拍賣─「史玉柱三小時」，競投完畢，最終由陝西瑞德寶爾礦山工程，用189.9999萬人仔投得，3粒鐘嘅對話，亦已經喺上星期四圓滿結束。根據瑞德寶爾個總經理透露，喺3粒鐘入面，佢哋一共問咗柱哥十幾條問題，主要係圍繞公司啲嘢，而嗰百九萬，就會捐去中國人口福利基金會嘅「幸福工程─救助西南地區貧困母親行動」！咁豪咗3粒鐘出嚟為善最樂嘅柱哥，又有咩講呢？佢話「我嘅時間唔值錢，我每日至少要玩10個小時遊戲，少玩3個小時，就可以為公益事業籌到190萬，我非常滿意。」<br><br>李華華<br>mailto:LiWaWa@AppleDaily.com</p></body></html>