<html><header><meta charset="utf-8"><title>周日專訪惠英紅：我買樓未輸過</title></header><body><h1>周日專訪<br>惠英紅：我買樓未輸過</h1><p>《義海豪情》裏的楊師奶，保守而錙銖必較，靠丈夫留下的物業出租，養大兒子。現實中的惠英紅同樣保守、同樣識計數，買樓收租，善價而沽。97年後高價買入坑口物業，一買即「蟹」，靠租金回報守到「翻身」，保住買樓未輸過紀錄。她說，「家有多餘錢如果擺銀行，倒不如買『磚頭』。」<br>記者：陳皓怡　攝影：程志遠</p><p>惠：惠英紅　記：記者<br><br>惠：呢20年一直有留意樓價上落，成日覺得10年左右（冧市）就會嚟一嚟。97年大冧市前兩個月，我將最貴間屋（匡湖居）賣咗，承接我嗰個人就慘。因為佢短炒，佢放俾人哋，但人哋接唔到，結果要打官司。我買嗰陣300幾萬，賣出嚟成千幾萬，佢都走去接，我覺得個波要爆。最近我都覺得個波會爆。<br>記：你覺得短期樓市會下跌？<br>惠：我相信呢個波爆咗之後，年零兩年就會嚟返，因為好多內地嘅人會嚟買。好平、區分差啲嘅，唔會有咁快復蘇，但五、六百萬啲樓，地點適中嘅樓，反而係最安全。<br>記：那麼最近有買樓嗎？<br>惠：有，上個月買，今個月先交樓，我會買一啲用嚟放租嘅。我最近喺東港城買，因為東港城屬優質樓，有港鐵。我亦問過晒租價，都幾高，若用嚟當投資就OK。過多半年左右，睇個市落幾多，會買番間差唔多中和番之前個價。<br>記：為何現在仍入市？<br>惠：家有多餘錢如果擺銀行，倒不如買「磚頭」，因為家租金回報率，拉勻差唔多有5至6厘，但擺喺銀行，我當你係好大一嚿錢，都係得零點幾厘息，等於嚿錢喺度貶值緊。</p><p>「揸一成首期去炒好危險」</p><p>記：你會投機短炒嗎？<br>惠：我以前都有短炒，風險大啲，因為唔會只玩一間。譬如四、五百萬嘅樓，短炒首期好少，好快就放，通常呢啲會貪心，可能會擸住3、4間，但乘番條數，萬一要孭上身，嗰度係幾千萬。我家通常會買400萬至500萬嘅樓，但買咗之後放租。<br>記：投資物業未嘗損手？<br>惠：有啲師奶借錢炒樓，揸住10%首期就去炒，我覺得好危險，我唔會咁做。我冇賭運，如果我唔用賭博嘅心態，可以賺到錢。我好缺乏安全感，唔玩8個蓋冚10個樽，通常一定我有嘅，先至會去賭，仲要唔好太入肉。<br>記：從哪時開始投資物業？<br>惠：好細個就知道「磚頭」，有咗間屋就好容易儲錢，因為租永遠都冇用，你係唔會返轉頭。我同細佬妹講，你一毫子都唔使畀我，儲埋去買間屋，租出去，用人哋畀嘅租，冚你嘅供款，將來結婚就唔使將你嘅人工去交租，錢就容易儲。<br>記：你很強調儲蓄的重要性。<br>惠：我可以好闊佬，100蚊，我有50蚊可以全部使晒佢，但剩番嗰50蚊你唔好搞我，一定係我收埋。我好缺乏安全感，我覺得呢啲係畀我起碼到85歲唔死，我都一定有錢食到85歲，呢個係我畀自己嘅一個目標，呢份就係我嘅安全感。</p><p>惠英紅簡歷</p><p>家庭狀況：香港出生，本有兄弟姊妹八人，因家貧兄姊被賣斷學京戲<br>家庭背景：家族是滿州正黃旗人，父親大戶人家，因文化大革命期間被清算，父親帶妻兒逃難到香港<br>1964年：在灣仔一帶叫賣養家<br>1972年：下課後到美麗華夜總會當中國舞藝員<br>1974年：試鏡會上獲名導演張徹賞識，成邵氏基本演員<br>1982年：憑《長輩》奪首屆香港電影金像獎「最佳女主角」<br>2000-2005年：演藝事業陷入低潮，反在商界賺大錢<br>2005年：再次活躍於演藝圈<br>2009-2010年：憑《心魔》獲香港電影金像獎「最佳女主角」等七項大獎</p><p>「滙豐都畀我搭沉船」</p><p>投資物業從未損手，但其他投資則幾乎沒贏過。惠英紅即使機關算盡，穩陣至上，不沾手迷債、Accumulator，但買債券仍難逃一輸。她買的是雷曼債券。<br>「當初選擇時，係考慮到佢有百五年歷史，背景好。」不過，縱使屬於第二債權人，但至今仍未獲賠償，眼白白見到投資的400萬元「凍過水」。<br>惠英紅亦有投資股票，「買邊隻死邊隻，所以我話我冇賭命，買仙股又死、買貴股又死，買滙豐（005）都死。」她只買過5隻股票，包括銀行股、油股，煤礦股等，當中滙豐約120元買，「真係慘，滙豐都畀我搭沉船！」<br>惠英紅眼中，股票與賭博沒兩樣，「今日一買，第二日，吓？跌咗十幾萬？吓？又十幾萬？每日十幾萬、十幾萬咁，我唔係李嘉誠，開始怯。我都係買咗20萬啫，最後得番2000蚊。」惠英紅所講的是華益控股，現已易名為亞洲物流（862）。</p><p>「我最鍾意新鴻基」</p><p>「英雄莫問出處」，七料影后惠英紅，4歲就在灣仔叫賣養家，自小看盡人性百態，亦悟出賺錢之道。17歲入電影圈，已可斥逾8萬元購入紅磡一單位，97金融風暴前兩個月，靠自己的眼光轉手大賺700萬元，97年後再入市，高價買入將軍澳坑口區一物業，怎料樓價未見底，但她靠租金回報守到「翻身」，保住買樓未輸過紀錄。<br>影后除了演技了得，投資技巧同樣不容小覷。她選擇物業，有一套心得。「先睇邊個地產商，再睇就係區分，如果嗰個地方只係得的士出入，人哋唔會租，所以要識揀。」<br>如何選發展商，她說：「最鍾意係新鴻基，由99至00年啲樓質素好高，啲則係靚嘅，亦唔係太『發水』，用料都幾靚，而且唔會呢邊閂門，隔幾層都聽到。」</p><p>搞生意淨賺2000萬</p><p>82年憑《長輩》奪首個金像獎最佳女主角。28年後，憑《心魔》再奪金像獎最佳女主角，更成為「七料影后」。惠英紅說，曾步入女演員的尷尬期，進退維谷，差點放棄自己的生命，但演藝事業的低潮正是她在商界賺大錢的歲月。</p><p>賺女人錢要捉準時機</p><p>與很多女演員一樣，超過30歲踏入艱難歲月。「嗰陣三十幾，演十幾廿歲嘅角色，又過唔到自己嗰關，演40歲自己又唔想。」在近5年演藝事業真空期，她做過兩門生意，都是搵女人錢。<br>「我係一條點樣嘅命呢？去到咁上下，就會遇到一啲機遇，好似做生意咁，都唔係自己安排做。」投身影圈以來，惠英紅同時做過不同的生意，經驗令她學到做生意，「時機要捉得準，特別係女人錢」。這5年裏，3年做減肥機生意，賺得最多，她與好友鍾慧冰共賺逾2000萬元。另外，開設美容院亦賺近400萬元。
</p><p>「穀種唔可以蝕」</p><p>很多女演員希望最終能跳出影圈，創一番事業，但惠英紅卻暫不考慮再戰商場。不是很成功嗎？「做生意未必係賺錢，如果一鋪又蝕、兩鋪又蝕、三鋪又蝕，當時喺尷尬期，明白穀種唔可以蝕，一定要賺。嗰陣壓力好大，要做好多嘢，打咗好多人情牌。」<br>事實上，惠英紅首次從商即蝕，她的第一盤生意是搞飲食，「廚房話你知一斤菜賣10蚊，原來可以用兩蚊買，你去查佢咩？大廚拉大隊走人！」自言不能落手落腳去做，飲食業亦非專長，「做生意始終係由自己銀包攞出嘅錢，如果自己冇時間睇，將嚿錢求其去買大小，咁我唔會賭呢一鋪。」</p></body></html>