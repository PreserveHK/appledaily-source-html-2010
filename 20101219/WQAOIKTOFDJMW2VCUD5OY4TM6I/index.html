<html><header><meta charset="utf-8"><title>直資不強求 - 左丁山</title></header><body><h1>直資不強求 - 左丁山</h1><p>最近因審計署批評直資學校之管理，引起貧富之爭，都幾令人莫名其妙，一啲議員指責社會與教育局拒絕支持領綜援學生入讀直資學校，「剝奪綜援生升讀優質學校機會」，更加無理由。啲議員咁講，等於為直資學校塗脂抹粉，直資即優質。純粹為批評而批評，譬如香港兆基創意書院，會優質過喇沙（非直資）與體藝中學（非直資）咩？<br>假如議員們真心為綜援學生着想，就應該放棄佢哋嘅左派思維，支持學券制，叫教育局每年派學券，學券價值等於每年一名官津補校學生之平均成本（包括教師薪水、學校雜費與其他支出等等），等學生揸住張學券，自行申請入心儀學校，不必由電腦派位決定，到時每間學校可設入學試，憑成績決定，現在沒有了升中試，入直資憑面試決定，坦白講，優質綜援生要靠面試擊敗富家子弟，機會梗係差一啲啦。</p><p>但我哋嘅議員最憎升中試一類考試，一味話要有賴平時成績、活動教學，哎吔，講到做project，參加活動，有錢學生嘅優勢更大，綜援生更加不利。請記住，哈佛耶魯普林斯頓等收生有needblind政策，絕不歧視窮學生，但絕對着重申請人之學業成績（因膚色而不利黃種亞洲人，則源於美國大學嘅優惠黑人政策）。其實，優秀基層學生未必要入讀直資學校先至得嘅啫，一位八十後嘅直資名校教師，畢業於中大，自幼住在公屋，年幼時阿媽話：「我哋冇錢，供唔起你讀名校」，於是佢自小讀地區學校，考入中大，咪一樣獲得名校教席，所以佢同朋友講：「點解講到窮學生一定要讀直資名校，先至叫做平等呢？唔通窮學生讀其他中學就一定爬唔到上去？」唔，呢啲就係一些議員嘅心態，家長千祈唔好附和，呢個世界一定要靠自己。現實上，綜援生入得到直資亦未必好，粵語片早有訓示，充大頭者，必然傷害兒童心理，加強佢嘅自卑心態，成長後性格不平衡，到時對父母有好多埋怨，何苦來由哉。今年恒隆數學獎得獎人來自八間學校，冇一間係直資，可見直資學校係可能好啲，但非直資學校未必一定輸蝕，請議員唔好助長錯誤心態。</p></body></html>