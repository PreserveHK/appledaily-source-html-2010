<html><header><meta charset="utf-8"><title>男生圍：翟威廉平靚港男頂爛市</title></header><body><h1>男生圍：翟威廉平靚港男頂爛市</h1><p>出爐四料香港先生翟威廉，05年參加亞洲先生競選入亞視，一直「兜踎」，隨着參選無綫港男改寫命運。因貌似苗僑偉而被稱為「亞視三哥」的翟威廉，是否如願過檔無綫做過塘肥魚、成為正版三哥接班人仍要拭目以待。不過，翟威廉自謙無綫靚仔多不敢爭做小生，反而向搞笑軍團放電，還開低價賣身說：「車錢畀番我，畀多個飯盒我就得o架啦。」<br>豆腐渣價錢，燒鵝髀味道，亞視真係走寶。<br><br>撰文：比華利<br>攝影：林德雄　服裝：TedBaker<br>髮型：AlexWongofHair　化妝：HimWongofMaeVon</p><p>寂寂無聞的翟威廉05年參選亞視舉辦亞洲先生摘下亞軍，但這個獎項未為他帶來名與利，即使生得酷似三哥苗僑偉，礙於亞視慣性低收視，翟威廉上位無望，他留在亞視4年醒覺演藝生命有限，不能再浪費青春，故翟威廉去年約滿亞視走夾唔唞，今年6月捲土重來再戰無綫香港先生選舉，天時地利人和，他挾「亞視三哥」，在比賽當晚雄霸舞台，一人獨攬香港先生、活力先生、魅力先生和粉絲關注大獎，破格成為四料冠軍。其實他參賽期間也先後取得最具魅力香港先生、型男活力、旅遊大使和魅力財俊四個豬肉獎，前後8獎，可見他甚具觀眾緣。</p><p>恨同三哥爭阿佘</p><p>據悉無綫計劃力捧翟威廉做正牌三哥苗僑偉的接班人，真假三哥合作最適合拍甚麼戲？翟威廉日前在銅鑼灣接受本報專訪時，衝口而出：「我哋可以扮情敵，劇情交代我哋爭女。」哪一位花旦最適合做兩猛男的女神？翟威廉不加思索說：「當家花旦佘詩曼啊！」其後，翟威廉怕講錯說話遂改口：「其實我同三哥扮兄弟都好啫，咁兩兄弟就唔好爭女，免傷感情。」<br>翟威廉順利洗亞視底過檔無綫，似乎開始有運行，他賣口乖說：「係呀，我加盟無綫都覺得自己轉咗入大直路，希望無綫畀多啲機會我。」想當年亞視月薪約一萬，轉投無綫條件應有所改善，肯搏肯捱的他說：「車錢畀番我，畀多個飯盒我就得o架啦。」<br>記者笑指翟威廉是簡單又易滿足的大男孩，他笑說：「不過，為咗唔頂爛巿，我諗都要有固定人工。」其實去年翟威廉約滿亞視後，他到了韓國進修半年，回港後當繙譯，這次停工參選就向家人做伸手牌，他說：「我多謝家人一直無限支持，好希望加入無綫有份固定收入，畀多啲家用媽咪。」<br>翟威廉在港男競賽上贏到開巷，難怪亞視被嘲走寶，但翟威廉並未被勝利冲昏頭腦，他未有在敏感時候出言踩娘家，只說：「冇話邊個執到寶，我呢次有機會入無綫係夾到時機，亦都唔可以話喺亞視嗰幾年特別衰，機會係唔多，但都令我累積咗唔少幕前演出經驗，助我成長。」</p><p>最愛祖藍扮Baby</p><p>羽翼長成，翟威廉自然想展翅高飛，加入無綫大家庭，他目標多多，以他俊俏臉孔是否想爭取成為一線小生，與林峯、黃宗澤和吳卓羲等拗手瓜，翟威廉耍手擰頭：「哇，公司咁多靚仔小生，我演技未夠班。」深知小生競爭大，翟威廉反而想向司儀界發展，還想參加綜藝節目演出，最想加入阮兆祥和王祖藍等的搞笑兵團，他說：「我覺得藝人主要係帶歡樂畀觀眾，我想做多啲搞笑節目，我忍得笑o架，呢排最鍾意睇《荃加福祿壽》，王祖藍扮嘅『Handleababy』，真係笑到肚攣，相信佢係我最恨合作嘅無綫花旦。」<br>對於娛圈近日刮起變臉風潮，不論無綫當紅小生林峯，還是過氣小生劉愷威都被發現仔大十八變，惹來整容疑雲，翟威廉說：「我諗自己個樣唔使整啦，我想走搞笑路線啫，天生係咁就由得佢，我唔係太在意樣貌。」參選港男期間，翟威廉人氣熱爆，陽光笑臉迷暈不少女粉絲，感情世界同樣可是情場殺手？他說：「唔係啦，我家單身冇拍拖，呢啲嘢順其自然。」</p><p>翟威廉（William）</p><p>年齡：25歲<br>身高：5呎10吋<br>體重：165磅<br>學歷：大學畢業</p><p>孤兒仔改寫命運</p><p>翟威廉在亞視蹉跎了多年歲月，直至兩個月前再戰娛圈，轉投無綫參選港男終成四料得主，演藝之路乍現光明。原來充滿陽光笑容的背後，翟威廉曾為前途問題而憂心忡忡。</p><p>憑歌寄意</p><p>早前記者在他的facebook發現今年4月他參加港男前，上載了自彈自唱、由陳奕迅和苦榮合唱的《孤兒仔》短片，片中翟威廉唱到：「誰要我這種孤兒仔，誰贈我安慰……誰在從前話我貧窮但美麗，但想抱抱就等待轉世。」特別有feel，看來正好吐盡自己當時的徬徨心聲，翟威廉獲獎後簽約，有指稍後獲無綫力捧，孤兒仔被領養，他此刻大可改唱陳奕迅另一首金曲《我的快樂時代》就會更啱聽。</p></body></html>