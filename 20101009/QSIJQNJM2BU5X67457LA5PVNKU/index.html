<html><header><meta charset="utf-8"><title>電戲道：關錦鵬攣攣上海情</title></header><body><h1>電戲道：關錦鵬攣攣上海情</h1><p>「出得嚟行預咗要還」，不單止適用於江湖，在戲行也可以通用。劉嘉玲、梁家輝、胡軍、趙雅芝、張叔平及杜可風等的金卡，一次就被關錦鵬碌盡，客串演出新作《用心跳》。阿關不想宣傳的重點落在這幫人身上，他說：「唔想誤導觀眾以為佢哋係主角。」阿關謂找他們來帶新人還有傳承這個深層意義，跟電影的主題一脈相承。　撰文：何永寧</p><p>電影《用心跳》的導演關錦鵬表示《用》片是講述中國人傳承的故事：一群30年代的少年，穿越時光來到現代，為自己所學的技藝找接班人。看過的人都會覺得，《用》片跟阿關舊作，有截然不同的感覺，除了節奏較明快外，還充滿青春氣息。</p><p>梧桐樹影情懷不變</p><p>阿關說：「講嘅係年輕人嘅故事，我拍嗰時都體現到久違嘅青春。雖然同之前嘅電影唔係百分百一樣，唯一不變應該係舊上海十里洋場嘅情懷，今次都有延續落去，呢份緣喺20年前拍《阮玲玉》已經開始。兩位男主角似有若無嘅攣攣感情都好有《藍宇》嘅感覺，算係對之前作品嘅致敬。」<br>回想90年阿關去到上海為《阮》片做資料搜集，便被當時的上海深深感染，他回想着說：「去到上海華山路、徐匯區周圍都係幢幢嘅梧桐樹影，生活好閒適同舒泰，好有歐陸嘅氣氛。」就是當年這份情緣，令阿關日後的作品都包含着舊上海的氛圍及執着，《阮玲玉》如是，之後的《長恨歌》亦然。連威尼斯影展的主席MarcoMuller在看過此片後都有這份感覺，阿關說：「佢邀請我去影展同埋話好想睇套戲，我話同以前嘅作品會好唔同，佢話唔緊要。睇完之後佢話唔係吖，嗰種舊有嘅情懷同氣氛都依然喺度。」<br>這趟阿關出動了多張友情牌，客串的都是獨當一面的明星，計有劉嘉玲、梁家輝、胡軍、趙雅芝及王磊等，排名不分先後，他說：「呢部雖然唔係好大預算嘅製作，不過投資方面都問過係咪淨係一班後生仔就可以擔戲。我話會有一班熟識嘅演員幫手，算係碌咗唔少人情卡。搵嘉玲同胡軍佢哋只不過係對老闆負責任嘅表現，不過我唔希望呃觀眾喺宣傳時話呢班演員係主角。」</p><p>串星傳授拍戲心得</p><p>阿關用兵之道一方面滿足老闆，另一方面亦呼應電影的中心思想──傳承，這一班老戲骨由出道伊始，經歷過新人、挫折以至成名的階段，這份經驗對戲中新演員包括王楠、司雯和馬臣博等是很好的經驗，他說：「唔止有一班好演員，仲有杜可風拍攝同埋張叔平幫手剪接。講到傳承今次班演員都係上海戲劇學院、上海音樂學院出身，胡軍、王磊亦都係戲劇學院畢業，王磊目前仲喺北京戲劇學院任教，嘉玲就係我無綫訓練班嘅師妹，除咗可以分享做新人嘅經驗，亦都可以講吓演戲嘅心得。」<br>關錦鵬表示一班串星都很有心，一抵埗就跟一班年輕演員飯敍鼓勵他們，他說：「雖然現實話畀我哋知，每年都有成千由各大戲劇學院出嚟嘅畢業生，真係可以成名嘅到底有幾多人，相信大家都知。不過至少對呢班後生仔有咗第一步，王磊都話好開心有導演負起呢個內地演員傳承嘅責任，唯一可惜係竟然要一個香港導演擔起。」</p><p>故事簡介：時光旅的浪人</p><p>《用心跳》劇情講述六個來自30年代上海的少男少女，得到貴族出身的俄羅斯異人（趙雅芝飾）幫助，利用時間魔咒送他們到現代，目的是為師傅（胡軍飾）的劇團尋找新靈感及傳承自己的技藝。<br>六小寶為了重回自己的年代，他們必須在日蝕出現前，每人找到兩名徒弟，組成十八羅漢表演成功。其間他們遇到同樣因魔法來到現代的神秘女子（劉嘉玲飾），因未能達成要求而流落現代。<br>因為年代不同兩代的表演者想法大相逕庭，對着重基本功的30年代少年，跟着眼自我表達的現代人，如何要讓這18人磨練出舞、技合一的演繹方式，將是六小寶要面對的問題。當中有發展出師徒戀及曖昧同性戀的小插曲，卻無阻六人完成傳承技藝所肩負的責任。<br>《用心跳》香港上映日期：11月4日</p></body></html>