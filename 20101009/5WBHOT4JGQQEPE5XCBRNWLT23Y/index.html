<html><header><meta charset="utf-8"><title>千嬅托胸開騷Eason吹水贈興</title></header><body><h1>千嬅托胸開騷<br>Eason吹水贈興</h1><p>楊千嬅前晚罕有地穿白禮服襯黑bra開騷，為其一連五場紅館演唱會揭開序幕，直認用了四、五個墊托胸的她，首場請來有「吹神」之稱的陳奕迅（Eason）做表演嘉賓，Eason在台上發揮吹水王本色，講足20分鐘，令主人家千嬅要數度向他報時以免他吹過龍。</p><p>楊千嬅前晚在紅館舉行婚後首個演唱會，整個演唱會猶如預演她年底的婚宴一樣，除在音樂中混入結婚進行曲外，現場播放的MV還有「onelifeonelove」的字句。其間穿上白色禮服襯黑bra的千嬅，邀請「吹神」陳奕迅上台，二人合唱《幸福摩天輪》後，Eason即發揮吹水王本色，講足20分鐘。<br>Eason先是口不擇言笑謂：「千嬅入行15年開呢個演唱會，不過我自己就鍾意質數，所以會喺入行17年先開一個叫做『2012年陳奕迅17年可能有機會世界末日演唱會』。」千嬅聞言即時啋啋聲。</p><p>發福Eason跳爆鈕</p><p>之後Eason又取笑千嬅被傳拮針瘦面，他說：「嗰日去便利店買嘢，見到個雜誌封面真係睇唔明，乜嘢拮塊面？4,000蚊羊腸線？你啲親戚嚟o架？你好呀，呢個係我表弟『楊腸線』咁呀？4,000蚊太貴喇，我介紹一隻1,500蚊畀你，可以拮到你塊面再大啲。」<br>Eason還在台上大跳勁舞，但近日發福不少的他竟跳爆恤衫鈕，令千嬅笑至跪地。吹水近15分鐘，Eason仍興致勃勃，千嬅惟有在旁報時，豈料Eason還是繼續說，更將許志安和鄭秀文擺上枱，他說：「得啦，Peter（林建岳）都好錫我，不如我哋講吓水柱安（許志安），你發唔發覺佢側面定正面睇都好似一個箭嘴？箭嘴安同甲骨文（鄭秀文）真係好襯。」</p><p>千嬅出錯老公提點</p><p>同樣表現勁high的千嬅，送禮物環節時竟將觀瀾湖度假村coupon講成價值200多萬的會籍，嚇得老公丁子高在台下狂揮手，千嬅見狀即問：「做乜呀丁生？咁麻煩o架你。」待丁子高糾正她後，千嬅才知說錯。<br>事後問千嬅是否借演唱會預演婚宴？她笑謂：「因為隊band都想畀個婚前party我，套白色禮服就當係婚紗o架喇，因為設計師知我男仔頭，呢次都係終極性感，我好少會淨係戴住個bra，我仲要加咗四、五個墊，今次真係托出個未來。」她又否認拮針瘦面，指自己只做過針灸治療哮喘。<br>採訪：李珮洳　攝影：仇志德</p><p>千嬅個唱曲目</p><p>1.少女的祈禱<br>2.ReadyorNot+妖女<br>3.烈女<br>4.狼來了<br>5.有發生過<br>6.愛人<br>7.數你<br>8.小城大事<br>9.撈月亮的人<br>10.菊花台<br>11.楊千嬅<br>12.抬起我的頭來<br>13.花樣+年華<br>14.熱血青年<br>15.如果東京不快樂<br>16.自由行<br>17.再見二丁目<br>18.Nobody（國語）<br>19.三分鐘戀愛熱度<br>20.給我愛過的男孩們<br>21.斗零踭<br>22.封面女郎<br>23.姊妹（Eason獨唱）<br>24.幸福摩天輪（千嬅Eason合唱）<br>25.真命天子<br>26.飛女正傳<br>27.可惜我是水瓶座<br>28.飲酒思源<br>29.假如讓我說下去<br>30.少女的祈禱</p></body></html>