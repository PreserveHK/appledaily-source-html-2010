<html><header><meta charset="utf-8"><title>iPad篤又篤　港首創Fing住買車</title></header><body><h1>iPad篤又篤　港首創Fing住買車</h1><p>家陣加個「i」字仲有保證過Q嘜，iPad紅到爆，福士就追潮首創全港iPad賣車一條龍，靚Sales拎住至型iPad，透過Apps《iSales》，即時Show晒所有車款資料，連上會供款幾多錢都一目了然。仲有內設VW車款的遊戲Game，扭動iPad如扭軚，真係扭住篤住型買新車！<br><br>記者：徐影龍<br>攝影：楊錦文<br>Model：Vanessa</p><p>揀車配色供款　一篤即知</p><p>傳統Showroom慣常擺放一本二本新車Catalogue，愛定一架的準車主就無所謂，但遇着心大心細仲未知最愛是誰的準車主，就越揭越難揀。香港福士就專登寫了個iPad高清Apps《iSales》，方便車行Sales出外同客試車，又或在商場CarShow時使用，有齊香港行貨所有車款及資料，有乜特色用乜偈等，買家可即時知曉，所有配色都列晒出來，仲好似伴侶Shopping試新衫咁，360度轉畀你睇，揀車時毋須憑空想像一切，絕不會出現新車到後才後悔的情況，連有乜售後服務、有乜BodyKit扮靚等都有資料，呢招應付腌尖的另一半實在勁Work。扑鎚買車後，有需要仲會提供埋上會資料，車價及利率等每日更新，供幾多即時篤畀你睇，篤iPad，點都型過篤計數機！雖然《iSales》資料勁詳盡，可說是香港福士百科全書，只可惜僅供車行Sales使用，唔會擺喺AppleStore開放下載。</p><p>VW免費Apps　好玩實用</p><p>《iSales》不設下載？唔緊要！廠方仲有大把好玩實用的Apps免費任Download，於AppleStore打Keyword「VW」就Show晒出嚟。好似福士德國總廠推出的電子雜誌《Das》，入面一樣包含大量VW車款資料，預定每季Update一次。除了靚車靚景Video外，尚有大量互動元素，如Touareg需要又捽又篤先睇得到，又或GTI唔同部位的聲效，如引擎、燈號或水撥等，Golf迷一定大滿足。<br>除資訊性Apps，當然唔少得遊戲類Apps，基本上VW當紅車系都有獨立Games，由Golf、Touareg到鬥慳油的ThinkBlue駕駛都有，我就最愛GTI鬥車Apps，不設油門同腳掣，轉彎自動落Brake收油，玩家只需專心攞條靚線入彎就得，加上全程車內視點，勁有賽車Feel。</p><p>查詢：36989688</p></body></html>