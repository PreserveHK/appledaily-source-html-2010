<html><header><meta charset="utf-8"><title>活樂遊2：巴黎直擊：日本人捧紅　極速60秒兩薄餅出爐</title></header><body><h1>活樂遊2：<br>巴黎直擊：日本人捧紅　極速60秒兩薄餅出爐</h1><p>粵語長片年代，着乾濕褸戴副黑超，主角由電視城飛咗去法國，令長法包成了法國標記。其實這只是早餐，巴黎人心情好或唔好時，能安慰他們的就有軟滑卜卜脆的Creperie。<br><br>記者、攝影：陳慧敏</p><p>扮法國閒情<br>一朝一條長法包</p><p>本想扮Soho試試巴黎地道早餐，正煩食乜好之際，在酒店，只得兩個牛角包配咖啡，出街食望住menu，除了公司三文治外統統只得長法包！包上不同口味的芝士蔬菜或火腿，留意我唔飲咖啡飲朱古力，杯朱古力直頭杰到係杯朱古力醬，點餅乾剛好囉，飲就一口沙囉！然而Lessismore，早晨的cafe個個都這樣，加上更重要的元素，是曬太陽！都係快啲去超市入定貨留喺房扮吓啦。</p><p>脹卜卜鹹Creperie</p><p>時間不過係晚上6點多7點，我以為幾好食都好，都不過係甜點，估不到成條RueduMontparnasse都是Creperie店，而且滿座。成條街都是法式薄餅的店，惟這家人龍最長，基本上已經變成遊客必到之地。難得的是即使被日本人寫紅了，薄餅品質仍保持水準，巴黎原住民都仍愛到這裏來食法式薄餅。小店非常平民，座位像我們的茶餐廳般逼狹，捧着兩至三大盤鹹甜薄餅的阿姐高速走來走去，叫佢一下揮揮手就算拍得住澳洲牛奶公司，好在個個都好好笑又親切。一個月起碼來兩次的巴黎人June同Paul說：「我們由法國西部過來，那邊是Creperie的發源地，有最多的Creperie店，最好味的餅皮要做到外皮脆之餘又要煙韌彈牙，而且這裏的口味選擇也最多，塞在餅裏的配料厚厚滿滿的，當晚餐食都飽了。」阿姐不太會英文，我豎起手指公指住Menu，就聽候阿姐發落。出現的是撻了兩條大煙肉同煎蛋的巨型薄餅，切開裏面，還混有芝士菠菜同雜菜！那餅皮厚得來又真的有點彈，確係好好味。</p><p>CreperiedeJosselin</p><p>地址：67RueduMontparnasse14thArrdondissement　<br>地鐵：EdgarQuinet</p><p>名廚點心甜到漏</p><p>在巴黎insider的討論區一直被熱烈討論的蛋糕店LaPatisseriedesReves，大廚PhilippeConticini本身已是電視煮食節目的名人，出書又多，所做的「實驗」糕點極受歡迎。去年9月新開的這家店還裝修到成間設計精品店一樣，最出名的蘋果跟奶油口味泡芙，日賣二三百個，路過當然要一試。隨意買了個塞滿軟蘋果片的tarteTatin，嘩！size大過個拳頭，雖然人人話名人點心賣得貴$48.6，但呢度係巴黎ConceptStore林立的RueduBac喎，仲要係名廚點心喎，咁就唔貴啦。那層酥皮真的軟軟的，裏面是厚厚的蘋果片果醬，真係好香甜，雖然食多幾啖就甜到似食砂糖。另外6人份的蛋糕一個約$270，可以訂做。
</p><p>LaPatisseriedesReves</p><p>地址：93RueduBac<br>地鐵：RueduBac<br>網頁： http://www.lapatisseriedesreves.com </p><p><br>巴黎批盪雪糕</p><p>去巴黎食Gelato？係呀，鬼叫這是在St.Paul地鐵站，晚上搵食或白日找設計小店都會路過的RoideSiscle上。而且無論巴黎人定遊客都來排隊，酒店網頁以自己「鄰近Pozzetto做賣點」的好味Gelato。店主是一班來自意大利北部的年輕人，因為來到巴黎「雪糕冇啖好食喎！」所以來讓法國人開開眼界。最受歡迎有Spatula'd，上面加有chocolate-to-die-for的朱古力，還有fiordilatte牛奶口味，每天鮮製的雪料每桶都小小的，哥仔還好似批盪般逐忽將Gelato批上、貼上。端詳過真的無位再僭建方功德圓滿，兩款口味雖已$72.4，但食完已無力食飯。<br>咖啡也是被巴黎insider讚得很。</p><p>Pozzetto</p><p>地址：39RueduRoideSicile<br>地鐵：St.Paul</p><p>溫馨提示：話說兩條同名的RueduMontparnasse，好蠱惑地T字形發展，所以你行行吓會發現61號到72號不見了！就是過了大馬路條暗街，入到去才發現成條街都係人氣甜品店，搵死人。</p><p>TravelMemo</p><p>持BNO及特區護照免簽證。法國領事館：37529900<br><br>卡塔爾航空由香港至巴黎經濟客位來回機票由$7,686起。卡塔爾航空： http://www.qatarairways.com/hk </p><p><br>1歐元約兌10.8港元（文中價錢已折算港元）<br><br>230V，兩圓腳插座</p><p>法國　巴黎<br><br>下周間中有陽光14-20℃</p></body></html>