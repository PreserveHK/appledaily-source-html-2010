<html><header><meta charset="utf-8"><title>娛圈360：祖師新丁扮嘢王</title></header><body><h1>娛圈360：祖師新丁扮嘢王</h1><p>數圈中扮嘢泰斗，非盧海鵬莫屬，不過，近日《荃加福祿壽》的李思捷、王祖藍和阮兆祥維肖維妙的扮嘢功夫令人笑破肚皮，三人憑該節目人氣大升，位位都大有機會成為鵬哥接班人。就連鵬哥日前接受本報電話訪問時，也讚三人表現出色：「都幾好，唔錯呀。」</p><p>祖藍愛鵬哥瘋語</p><p>對於盧海鵬出神入化的扮嘢技巧，王祖藍也佩服得五體投地，日前他接受電話訪問時說：「以前成日睇盧海鵬喺《歡樂今宵》扮嘢，佢嘅扮相真係好經典，無人能及。聽聞鵬哥事前係完全唔畀人知佢點扮或者扮邊個，所以每次當佢出嚟嗰陣都可以帶畀大家驚喜，令到身邊所有人開心大笑。佢行出嚟之前其實度過晒，睇得出佢花好多心機。」<br>對於鵬哥過往扮過的經典人物，王祖藍最深刻是鵬哥扮盧冠廷唱《陪着你嘔》，以及扮羅文唱《幾許瘋語》，不論造型和小動作也似到十足十。王祖藍說：「其實鵬哥做《蝦仔爹哋》我都好鍾意，佢成日爆肚，好好笑。」問可想跟鵬哥合作時，王祖藍坦言十分渴望：「如果有咁嘅機會梗係好啦，可以跟鵬哥學嘢。其實當年《歡樂今宵》除咗鵬哥之外仲有盧大偉都好好笑，呢班扮嘢界前輩帶畀我哋好多童年回憶同歡樂。」<br>撰文：林妃</p><p>30經典老翻逐個Look<br>No.1　欣宜（盧海鵬）</p><p>阿鵬扮欣宜喊着「媽咪！媽咪！」，猶如過度活躍般彈到肥姐跟前，結果弄到肥姐笑到失禁。</p><p>No.2　劉以達（廖偉雄）</p><p>撻成一塊獻唱《壽頭記》，扮劉以達的阿燦雙眼瞇成一線呈鬥雞狀，演活了band友的頹廢感。</p><p>No.3　肥姐（羅君左）</p><p>羅君左雖沒有肥姐雄渾的笑聲，但造型動靜卻異常神似，尤其是那招牌的眼鏡及翹起的假髮。</p><p>No.4　陳志雲（詹瑞文）</p><p>作風高調的陳志雲，一直是藝人模仿對象，與無綫有過節的詹瑞文更是扮志雲的大師。</p><p>No.5　奇哥（梁家輝）</p><p>梁家輝在《92黑玫瑰對黑玫瑰》中扮奇哥，用喉嚨壓着嗓子問班飛仔「頭定肚？」簡直一絕。</p><p>No.6　梅菜芳（江欣燕）</p><p>百變天后梅艷芳唱反戰歌曲《愛將》時，扮成阿拉伯跳舞女郎，江欣燕照辦煮碗唱出《愛醬》。</p><p>No.7　許冠文（劉青雲）</p><p>劉青雲在《鬼馬狂想曲》中奉命扮演許冠文，其憎人富貴厭人貧的勢利表情，學到七情上面。</p><p>No.8　射葱喱（李思捷）</p><p>李思捷和王祖藍模仿鄭中基和阿Sa開離婚記招，李思捷的表情、說話方式、拭淚手勢都很鄭中基。</p><p>No.9　LadyTiger（王祖藍）</p><p>扮女人是王祖藍強項，扮LadyGaGa只要笠上招牌蝴蝶結假髮，施展迷蹤步，技驚四座。</p><p>No.10　肚腩版Rain（阮兆祥）</p><p>阮兆祥扮韓國歌手Rain獻唱，一身跳舞服、背向台的他尚算有型，但隨着翻起上衣露出肥腩、再脫下墨鏡展露大小不一的矇豬眼後，即時嚇親fans。</p><p>No.11　蔡燶華（廖偉雄）</p><p>阿燦穿上衣不稱身的西裝褸唱出「蝕到空虛，無人幫襯似廢墟」時，延續了蔡楓華的剎那光輝。</p><p>No.12　羅人（盧海鵬）</p><p>阿鵬在沙灘漫步，又踎在梯間雞骨，聽完歌詞才知阿鵬黐咗線但青山不眷戀，才淪落瞓街。</p><p>No.13　澤田研二（鄭少秋）</p><p>秋官最經典造型是扮日本妖男澤田研二，獻唱《OhGal！》時左搖右拎、嘴唇半張，妖氣冲天。</p><p>No.14　Yammi（梅小惠）</p><p>梅小惠畫上經典的Nike眉，開口埋口的「好邪」，變身Sammi演《樂壇插班生》。</p><p>No.15　張學友（林家棟）</p><p>寂寂無聞的林家棟在劇集《娛樂插班生》及《樂壇插班生》中扮嘢影射學友，憑扮嘢神功上位。</p><p>No.16　張惡榮（廖偉雄）</p><p>阿燦獻唱《掃墓》，一時含情脈脈望台下，一時側面斜視觀眾，又擺出張國榮的造手，笑爆全場。</p><p>No.17　鐘方安心（羅冠蘭）</p><p>羅冠蘭外表慈祥，眼神正氣，跟前政務司司長陳方安生已有共通之處，而擠出四萬笑容更加傳神。</p><p>No.18　林柿祥（羅浩楷）</p><p>羅浩楷從「演」以來，扮得最多的人物，就是林子祥，扮得多自然工多藝熟，每當他黐上二撇雞，笠上假長髮，cool爆表情即如林子祥上身一樣。</p><p>No.19　大食羅賓（盧海鵬）</p><p>阿鵬扮泰迪羅賓唱《這是菜》，居然縮起條頸，雙腳屈起坐在高凳上表演，做到形神俱似。</p><p>No.20　徐小鳳（朱咪咪）</p><p>91年她在《尹光演唱會》首次扮小鳳姐，無論外表、唱腔及造手，都跟原裝一模一樣，更獲小鳳姐認可。自此，朱咪咪每次登台，歌迷都要求她扮小鳳姐。</p><p>No.21　郭富城（李思捷）</p><p>李思捷曾在台上扮劉德華、郭富城和黎明，尤以扮舞王城城最厲害，成為他在台上的必殺技。</p><p>No.22　盧氣廷（盧海鵬）</p><p>當年有盧冠廷拖愛犬唱《陪着你走》，然後有阿鵬拖喪豬唱《陪着你嘔》，深情震音，幾可亂真。</p><p>No.23　蔡依林（王祖藍）</p><p>07年的台慶夜，王祖藍憑扮演蔡依林一鳴驚人，當晚唱出Jolin名曲《舞孃》，在台上勁歌熱舞外，做出瑜伽動作，臨尾還來一記輕撥髮絲，嬌俏到呢。</p><p>No.24　煲呔曾（詹瑞文）</p><p>詹瑞文化身成「伸凸手煲呔曾」到鬧市宣傳舞台劇，市民夾道歡迎。</p><p>No.25　木村拓杉（盧海鵬）</p><p>阿鵬在亞視節目《香港亂噏》扮萬人迷木村拓哉，年過六十的阿鵬露兩點更來個高潮反白眼，勁！</p><p>No.26　謝源（吳鎮宇）</p><p>吳鎮宇在劇集《難兄難弟》扮演風流倜儻的謝賢，舉止造手、神態表情恍如四哥失散的難兄難弟。</p><p>No.27　米高積遜（黎耀祥）</p><p>視帝黎耀祥去年在《星光熠熠耀保良》節目中扮米高積遜（MichaelJackson）高唱《BillieJean》，moonwalk、hattrick通通難不倒他。</p><p>No.28　徐子珊（鄭欣宜）</p><p>欣宜盡得「扮嘢秋」遺傳，她早前扮港姐冠軍徐子珊獻唱《HitMe》，眼神極盡挑逗，結尾還來個「回眸一指」，還以為徐子珊脹了幾個碼呢！</p><p>No.29　任劍威、白雪天（莊文清、吳麗珠）</p><p>莊文清和吳麗珠模仿粵劇殿堂任白演繹戲寶《劍俠猜拳》，舉止神情學到足，令人拍案叫絕。</p><p>No.30　拍糕（姜皓文）</p><p>黑仔姜皓文扮過長毛、動L，但始終都是拍糕（Paco）最神似，更一度升呢，見報率暴升。</p></body></html>