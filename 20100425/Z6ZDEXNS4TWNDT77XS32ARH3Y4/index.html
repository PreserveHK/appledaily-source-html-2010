<html><header><meta charset="utf-8"><title>隔牆有耳：女主播改名轉運 - 李八方</title></header><body><h1>隔牆有耳：女主播改名轉運 - 李八方</h1><p>大家仲記唔記得，亞視或者有線曾經有位女主播叫做梁麗嫦？記得嘅話，又覺唔覺佢好似絕迹幕前好一段日子？呢位女主播07年告別新聞界，轉工去紅十字會做公關，最近連名都改埋，梁麗嫦嘅名字正式絕迹傳媒。<br>梁小姐最近改咗個好青葱嘅名字，叫做菁栘。栘字讀音係移，只係差咗一撇，但係呢一撇就關乎人生命數。麥玲玲師傅話，根據日本傳入嘅「八十一靈動」命名學，梁麗嫦本來嘅筆劃係44劃，係一個令女士愁眉難展嘅數字，梁菁栘就變成35劃，係一個對女性事業同婚姻都有利嘅數字。姓名學博大精深，信不信由你，梁小姐最近由機構傳訊經理榮升做傳訊及資源發展部署理主管，恭喜晒。</p></body></html>