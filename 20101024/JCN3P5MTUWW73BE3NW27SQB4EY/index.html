<html><header><meta charset="utf-8"><title>《反3》公仔箱大考驗　霓虹新色螢爆</title></header><body><h1>《反3》公仔箱大考驗　霓虹新色螢爆</h1><p>暑假時《反斗奇兵3》勢頭有幾勁？睇吓票房、周邊產品，完全可以Feel到佢嘅氣勢衝住嚟。事隔兩個月，DVD、Blu-ray、Boxset再一湧而出，相信又會再掀起大家嘅話題，呢鑊真係「唔買都要睇吓！」<br><br>記者：符樂
</p><p>多種色系畫面考驗</p><p>要試畫面，好多人揀卡通片！貪佢顏色夠突出，《反3》都唔例外。彼思動畫、細緻位做足，今次佢哋喺顏色構圖上，更落咗唔少工夫；例如將方角枱凳變圓角枱，話要營造愉快的氣氛云云。當巴斯一行人，被送到陽光託兒所，場景由藍、綠色為主調，色系偏粉，顏色變化大，深淺明暗一目了然，好考你屋企部「公仔箱」嘅顯示能力。另外，壞蛋玩具在零食售賣機頂部開賭檔，霓虹燈的螢光色，莫說是一般電影，就連卡通片都幾少見。</p><p>Bonus大堆頭</p><p>影碟加特別收錄已成例牌動作，但罕見如《反3》大堆頭！這些片段分為兩部份，「反斗奇兵」及「彼思」。「反」部份最意想不到是導演及監製電影旁白解說，講足個幾鐘呢！電影中最為人津津樂道者，是巴斯光年跳西班牙舞，花絮入面解構原來是由真人大師示範，再跟住畫o架！<br>「彼」方面，有短片《日與夜》及製作特輯，入過戲院都應該睇過。另外仲有3個攝影棚趣味軼事，仲會拎導演李安烈治（LeeUnkrich）的長髮開玩笑。</p><p>三百角色考眼力</p><p>《反3》故事講安仔已長大、要上大學，終須同一眾玩具講ByeBye，小記親見戲院內唔少人睇到眼濕濕！十年間，紅了胡迪、巴斯光年，更有唔少配角跑出，例如「三眼仔」，由第一集的大茄，到第二集有對白，到第三集更成為救咗一眾玩具的英雄。《反3》共有302個角色，有過氣卡通人物，亦有明日之星。新成員「青豆仔」，戲份唔多，但外表淘氣可愛率先跑出；Ken及Barbie經典人物，《反斗奇兵3》後似有鹹魚翻生之勢。</p><p>買碟送3D電視</p><p>雖然《反3》3D版未出，但先送部3D電視畀你。只要你買咗任何《反3》Blu-ray/DVD，答中盒上問題，就可憑收據寄回洲立影視參加抽獎！頭獎是Sony46"BRAVIANX710系列3D全高清LCD液晶電視。</p><p>Profile</p><p>畫面：1.75：1<br>音效：<br>DTS-HD（英語）<br>DolbyDigital5.1（粵語）<br>特別收錄：彼思短片《日與夜》、巴斯光年任務日誌：科學探險、玩具！<br>查詢：DVDPro（23326326）</p></body></html>