<html><header><meta charset="utf-8"><title>筵開50席　搞個大Party娥姐10月出嫁：我要減肥</title></header><body><h1>筵開50席　搞個大Party<br>娥姐10月出嫁：我要減肥</h1><p>47歲的商天娥鐵定跟同居4年的男友李偉誠今年10月拉埋天窗，娥姐昨日接受訪問，大講婚禮詳情。她表示會筵開50席宴請親友，實行搞大佢，農曆新年後她會努力減肥，務求做個索爆新娘。</p><p>商天娥要出嫁，一直只聞樓梯響，直至昨日她接受新城訪問，正式宣佈在10月出閣。娥姐在無綫一劇接一劇，令結婚計劃一拖再拖，至去年7月24日娥姐牛一，跟她拍拖4年的男友李偉誠向她求婚成功，娥姐決定今年做10月新娘，筵開50席同歡。<br>談到婚期，娥姐表示還未落實10月哪一天，她說：「我個契姐話2010年10月10日，但呢個期好爆，我哋又想擺50圍，唔係好多地方可以揀，最初仲話想擺100圍。家10.10.10唔得，有諗過10.10.1，嗰日係國慶，但驚圈中朋友多嘢做；10月3號嗰日勁好日，好難揀，但呢個禮拜要決定。」</p><p>禮金至少10萬</p><p>娥姐夢想中的婚禮，並非豪門夜宴，她說：「我冇所謂，係爹哋媽咪想搞大啲，我始終係大女。」那麼禮金數目應不少，娥姐說：「咁最少都6位數字，我都想搞個大party。其他嘢想一切從簡，家打算喺酒店註埋冊，一次過，唔使行來行去咁煩。」<br>娥姐鐵定做10月新娘，好友紛紛自薦幫手，她說：「我班設計師朋友話幫我搞婚紗同晚裝，仲話唔畀我着咁多套衫，一件婚紗，最多兩套晚裝，驚我成日匿喺房換衫，想搵我影相都難。佢哋會設計啲睇到嘩一聲嘅衫畀我，我就要喺新年後減肥，想啲衫着起上嚟有shape。」<br>娥姐4年前認識李偉誠，兩人在鰂魚涌同居。李偉誠曾任英皇投資部高層，近年自立門戶做照明系統生意，娥姐偶爾會陪男友北上傾生意，她曾形容男友性格滋油，與性急的她一凹一凸十分夾。<br>採訪、攝影：楊潔雯</p></body></html>