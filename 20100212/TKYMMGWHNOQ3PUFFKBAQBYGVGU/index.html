<html><header><meta charset="utf-8"><title>隔牆有耳：公投五俠虎山行 - 李八方</title></header><body><h1>隔牆有耳：公投五俠虎山行 - 李八方</h1><p>公民黨、社民連兩黨五個議員辭職，希望促成補選搞一次變相公投，點知被北京同阿爺身邊嘍囉喊打喊殺，狂扣佢哋港獨顛覆起義動亂帽子，只係畀個機會香港人投票啫，卻講到好似世界末日天跌落嚟咁緊張，香港人爭取民主長路真係唔易行。<br>民主路難行都要行，公投五俠仲偏向虎山行，下星期六（年初七）舉行「爭取民主偏向虎山行」活動，召集黨友、義工一齊去行山，地點係大嶼山大澳虎山。呢次虎山行活動由社民連陳偉業發起，佢話新正頭好多人放假，正好搞吓呢啲活動，讓協助公投嘅兩黨成員、義工聯誼，估計有幾十人成行，一般市民都可以參加。</p><p>多數平路全程約三小時</p><p>虎山行初七早上9點半喺東薈城噴水池集合出發，據有多次行呢條路線經驗嘅陳偉業稱，沿途多為平路，冇乜行山經驗者都可以應付，行到上山，幸運嘅話可以睇到中華白海豚。佢話一般情況下，全程約三小時就行完，就算慢慢行，四個鐘頭內點都行得晒，路線圖、時間表好清晰，肯定易行過香港崎嶇民主路。<br>話雖如此，不過好多人平日好少運動，行山對佢哋嚟講可能係好劇烈運動，社民連新任主席陶君行有言在先，「盡量行，行得幾多得幾多。」陳偉業稱黃毓民應承會上山，長毛就仍在考慮中，未回覆，「長毛做嘢向來都係最後一分鐘先決定，佢要行實等佢。」佢又話就算唔行山，最好都可以出席開步禮。<br>公民黨方面傑哥應該會一齊上虎山，陳淑莊話要視乎情況，因為新年多家庭聚會，未必有時間去遠足，而且近日忙於宣傳公投，新年假期希望盡量抽時間陪伴家人。虎山同獅山、象山、鳳山分佈大澳四隅，合稱「四王守大澳」。登虎山可俯瞰整個大澳景色，亦係睇日落好地點。年前有考古學家喺虎山海邊發現一個宋代遺址，搵到一啲宋代同明、清陶瓷，有人指可能同宋帝昺逃難有關，公投五俠登臨，唔知會否嘆零仃？<br><br>mailto:pf_lee@appledaily.com</p></body></html>