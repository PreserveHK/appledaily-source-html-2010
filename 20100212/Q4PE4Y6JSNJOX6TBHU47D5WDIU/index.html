<html><header><meta charset="utf-8"><title>新加坡開賭 - 左丁山</title></header><body><h1>新加坡開賭 - 左丁山</h1><p>有事去澳門一行，素來好食嘅秘書V叫左丁山去××樓買半打乳鴿打包回港，話「好美味，好好食o架」。左丁山極少去澳門，從未去過××樓，位於何方都唔知，點去買呀，況且已約好晒，去到澳門碼頭就有司機接去開會，開完會就坐原車返回碼頭上船回港，邊度有時間去搵××樓啫。秘書V大嘆可惜，指左丁山唔識美食。<br>佢講乜都好啦，我哋一行人到咗澳門，見到好多「娛樂場招牌」，英文就寫係Casino，點解中文唔寫賭場呢？司機話：「中文唔准寫賭場o架，英文就可以，我哋澳門有娛樂場，冇賭場，但有Casino！」認真虛偽，乜中國人咁弱不禁風，見到「賭場」呢兩個字就會嚇到昏倒？同行嘅教授T話新加坡開賭場，但對本地人要收一百坡紙入場費，一般平民負擔唔起，即係只准富人入內，此外，家庭成員如認為家內有人嗜賭，可申請禁制令，禁止好賭家人進入賭場。新加坡政府開賭，純為刺激旅遊，但又怕國人因而輸錢，故此訂下奇怪規條，盡力阻止新加坡人入賭場，此乃「社會工程」（socialengineering），是否有效呢？教授T話：「未必得嘅，會製造家庭糾紛㖭。以前新加坡為鼓勵三代同堂，強化家庭關係，提供特別大嘅公屋，近二千呎，畀一家三代人一齊申請，但反應不佳，現已停止。政府嘅願望，未必一定受人民歡迎嘅！」</p><p>新加坡開賭，會否搶走澳門生意？JP摩根發表報告，估計新加坡金沙賭場可以到咗2011年每年產生二十六億美元收入，比金沙嘅拉斯維加斯賭場足足多兩倍。係唔係咁好景呀？眾所周知，大陸人係澳門常客，澳門娛樂場先至咁好景啫喎，新加坡周邊嘅印尼人，馬來西亞人，以至泰國人，冇咁多錢去賭吖嗎？澳門仲有一個特點，黃賭並存，與拉斯維加斯不遑多讓，而賭仔係鍾意靚女雲集嘅地方嘅。新加坡咁鬼乾淨，唔通去新加坡嘅賭徒特別純情？教授T講：「你有所不知，新加坡嘅黃色事業係合法嘅，由政府嚴密管制，專為低收入外勞而設，十二坡元有交易，新加坡政府照顧居民生活，係無微不至o架！」</p></body></html>