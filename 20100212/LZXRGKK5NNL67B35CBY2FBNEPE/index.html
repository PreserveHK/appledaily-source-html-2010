<html><header><meta charset="utf-8"><title>隔牆有耳：師生發起趕麥記出科大 - 李八方</title></header><body><h1>隔牆有耳：師生發起趕麥記出科大 - 李八方</h1><p>科技大學校內麥當勞開業近10年，最近傾續約引發校園風暴。麥記今年底約滿，校方徵詢師生意見，問吓大家仲想唔想繼續有漢堡包同薯條食，點知引起唔少學生同老鬼反響，有學生指麥記係資本家霸權同剝削工人嘅象徵，大學不應助紂為虐，於是喺民主牆貼大字報反對麥記續約，得到唔少師生支持。<br>有份發起反麥記嘅科大學生阿鵬話，校內有多間食肆，最唔環保就係麥記，實在唔應該同佢續約，繼續污染校園，而且全港八大，僅科大有麥當勞，令人覺得科大生好消費主義。科大發言人稱諮詢咗個幾星期，已收咗超過2,000份意見書，正反意見都有，本月中諮詢結束後會決定招標條件，如果大多數學生認為校內唔應該繼續有美式快餐，年中招標會加入呢項條款，換言之麥記好可能冇得留低喇。</p></body></html>