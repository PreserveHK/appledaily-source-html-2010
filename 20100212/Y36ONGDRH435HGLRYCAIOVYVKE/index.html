<html><header><meta charset="utf-8"><title>驅鬼片段曾被放上網</title></header><body><h1>驅鬼片段曾被放上網</h1><p>【本報訊】捲入驅鬼糾紛的道堂位於荃灣荃昌中心商場，記者昨日以客人身份致電向梁法師查詢。梁自稱屬茅山派，入行已10多年，更向記者表示幾日前才進行捉鬼法事，叫記者上YouTube觀看。記者赫然發現被驅鬼主角竟就是投訴人，但片段在傍晚已被刪去。<br><br>以下是記者與梁法師部份對話：<br>記：記者　梁：梁法師<br>記：你幫人驅鬼點收費？<br>梁：三萬六！包搞掂，好多嘢要做，要同佢（鬼）傾偈，如果佢唔肯走就做佢世界（捉鬼）。<br>記：儀式需要幾耐？<br>梁：幾個鐘，睇吓隻嘢（鬼）惡唔惡，如果佢肯走就唔使做咁多嘢，如果佢唔肯走就要做好多嘢。<br>早幾日我捉隻紅衣女鬼時，啲弟子拍咗擺上網；佢（鬼）係吊腳，吊咗四日腳，上晒佢（女事主）身，你上YouTube睇啦。<br>記者在YouTube輕易找到該片段，但片段於傍晚時分已被刪掉。記者其後問梁刪掉片段原因，梁推說：「段片唔係我擺上網，我又唔知邊個刪喎，我唔響公司。」隨即不耐煩地掛線。</p><p>租用兩舖　擺滿神像神壇</p><p>記者昨又以顧客身份到該道堂視察，只見道堂租用商場兩個舖位，舖中擺了很多神像及神壇，當時有四男兩女坐在舖中閒聊，姓梁法師一身唐裝打扮。一名姓梁男子（事後才知是Ray）一見記者，即主動講述他帶客睇樓遇鬼及梁法師驅鬼經過。其後，法師即場示範如何上香拜祭等。記者離去後，六人又坐回舖中閒聊，間中在商場內流連。</p></body></html>