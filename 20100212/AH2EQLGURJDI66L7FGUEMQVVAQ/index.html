<html><header><meta charset="utf-8"><title>隔牆有耳：送牛迎虎踢走河蟹 - 李八方</title></header><body><h1>隔牆有耳：送牛迎虎踢走河蟹 - 李八方</h1><p>港台節目《頭條新聞》噚日請咗多個新聞人物送牛迎虎，仲要佢哋自選一樣最想送走嘅眼寃嘢，反對功能組別嘅陳巧文丟走一個「小圈子」，希望小圈子選舉壽終正寢；投訴合唱團成員就要送走「河蟹」，佢哋唔係唔想社會和諧，只係最怕權貴以和諧之名打壓異見聲音。<br>為大象而哭嘅青姐胡孟青，就大腳送走「山埃貼士」，祝散戶虎年賺多啲。節目同時請來一班基層小朋友，佢哋吹一個代表貧窮嘅風車，期望新一年可以吹走貧窮，節目主持人送咗啲糖畀佢哋，寄望財爺即將公佈嘅預算案有多啲惠民政策，會「派糖」紓緩低收入家庭壓力。<br>身兼行會成員嘅民建聯副主席劉江華，就大力扔走一個「激」字，希望送走社會上「激進」同「激氣」。民記唔要「激」，可能更多市民最想扔掉嘅係民建聯，投訴合唱團成員噚日就着上「民建聯最無恥」T恤到場，仲同劉江華合照。見到呢件T，劉江華唔知激唔激氣？</p></body></html>