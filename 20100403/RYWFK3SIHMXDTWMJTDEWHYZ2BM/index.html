<html><header><meta charset="utf-8"><title>撈電視汁必玩　$380隨街TVMobile</title></header><body><h1>撈電視汁必玩　$380隨街TVMobile</h1><p>追睇《鐵馬尋橋》，唔係校個預錄就搞掂咩？無錯！之但係港仔港女，日頭忙到夜晚，唔係邊食飯邊睇書，就係邊打PSP，呢種行為早已見慣。近日，內置電視功能嘅手機又嗌減價，跌幅仲講緊四、五成嗰隻，全場最平型號，竟然$380就有交易，你話食飯唔搵埋佢點得！<br><br>記者：陳國輝<br>攝影：伍慶泉</p><p>轉台調聲禁個掣搞掂</p><p>或者你哋好想知，點解日本、韓國網絡供應商，都提供有數碼電視服務，但我哋就乜都無？嬲爆都無用！不如靠自己，平平哋花幾嚿水，買部電視手機玩吓仲諗得過。<br></p><p>呢款來自國產品牌嘅K-TouchD210，佢最大賣點係支援Analog電視接收，只要身處戶外，就能即時睇免費電視頻道；無論你想轉台或調校大細聲，只要㩒機身右側或者頂部按鍵，就有即時反應，唔使等佢慢慢撈；小記當日去到旺角朗豪坊平台測試，發覺追台都係二三十秒，雖然有幾幢大廈遮擋，不過訊號尚算清楚，而且無咗「沙沙」聲雪花嘈音，唯一失策，係個芒比較暗，唔生性！</p><p>制式：GSM雙頻<br>體積：107×57×12.5mm<br>重量：119g<br>通話時間：270分鐘<br>主要功能：Analog電視接收器、200萬像素相機、雙卡雙待、microSD、藍芽A2DP、手寫輸入</p><p>X888雙色揭芒
</p><p>同樣來自內地嘅X888，屬於山寨雜嘜貨，賣點係揭起個屏幕，擺上枱面就睇得，機殼有藍又有紅，顏色相當鮮艷，唔專登留意，可能誤會佢係日本機！</p><p>V658撈埋藍芽</p><p>呢部機個款無乜特別，基本上係玩多次揭芒睇電視，顏色得一款全黑，似乎啱男性居多，仲內置藍芽功能，可Send相或Send短片，以呢個價無幾多部國產機可做到！</p><p>S603全場最平</p><p>講外形，佢長形兼厚身，唔好揸手，但談到價錢，佢肯定係平中之霸！劈價後$400有找，仲係支援輕觸式屏幕及雙卡雙待嗰隻，段估壞咗你都唔心痛啦！</p><p>A10翻芒即睇</p><p>金色殼可能有啲娘，不過A10仲有黑色你揀。最大賣點係屏幕可作180度旋轉，然後合埋，而且仲用到TouchScreen。</p><p>T-OneMobile（29888008）<br>地址：旺角先達廣場地下G76舖</p></body></html>