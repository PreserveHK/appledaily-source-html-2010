<html><header><meta charset="utf-8"><title>醫院客滿 - 左丁山</title></header><body><h1>醫院客滿 - 左丁山</h1><p>地產S間公司係私人公司，十分低調，佢唔講起自己背景，左丁山根本唔識。呢日地產S在上海總會請吃午飯，叫左丁山點一味餸，自己不假思索，叫咗「龍鬚桂魚」。呢款菜式，上海總會做得好好，地產S吃得津津有味，連聲稱讚，左丁山問佢：「乜你未食過咩？」地產S話：「我本來係蘇浙常客，因蘇浙買咗中環中心對面嘅威亨大廈兩層，不日搬遷，但由我寫字樓行去威亨要十分鐘，行嚟南華大廈只不過兩分鐘，所以咪加入上海總會做會員囉，目前來得少一啲，第日會時時嚟。」唔怪得，蘇浙在萬年大廈好多年，長期交租，現在卒之自置物業，大概係趁住利息低，供樓好過交租之故。上海總會對於買樓一事，理財有道，十分精明，早在物業低迷之年，買入南華大廈一二三樓，現時零負債，會員唔使交月費，乃會所之中十分十分罕見之舉。同枱吃飯之博士L係FCC、日本會、馬會會員，每月交會費三千幾蚊，聽到上海總會不收月費，大嘆：「乜咁筍盤。」<br>食食吓，地產S收到電話，朋友來電告知女兒突然有事想話入跑馬地著名醫院，醫院竟然勸佢送女兒到瑪麗醫院？又會咁嘅？名醫院可以收幾萬銀至十萬銀都唔制？地產S話十成係醫院已經爆滿，想收都收唔到。據佢所知，香港有名氣嘅私家醫院淨係做大陸產婦都做唔切，其他本地病人要入院都冇辦法，所以政府先至批出四幅地作醫院用途！私家醫院收費咁貴都缺乏空置床位，醫院咪賺到笑？但醫院就話唔係，大部份錢係俾名醫賺咗，但啲名醫反過嚟就話私家醫院房租、手術房租金太高。究竟邊個可信啲，好難講。<br>中文大學方面就話希望在大埔申請醫院用地開辦私家醫院兼作教學用途，如果得到政府批准，相信會受到大埔粉嶺居民歡迎，不過「中大私家醫院」唔會好似其他私家醫院咁猛收內地產婦吖嘛？內地產婦雖係條財路，都要照顧吓其他病人需要嘅。</p></body></html>