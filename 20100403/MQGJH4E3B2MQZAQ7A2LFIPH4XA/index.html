<html><header><meta charset="utf-8"><title>馮仁昭四圍超：涉貪後首度公開亮相　寧進夥o靚崑齊避志雲 - 馮仁昭</title></header><body><h1>馮仁昭四圍超：<br>涉貪後首度公開亮相　寧進夥o靚崑齊避志雲 - 馮仁昭</h1><p>同陳志雲、叢培崑一齊捲入涉貪污事件嘅寧進，喺被廉署拘捕後一直未現過身，噚晚佢就去咗九龍城飲周永恆同趙頌茹餐喜酒。寧進仲好大方接受記者訪問，佢話冇同陳志雲聯絡：「要避一避，廢事俾人話夾口供。」但佢又話有搵叢培崑：「佢係我小學同學嘛。」佢仲話叢培崑應該都冇搵陳志雲。<br>咁ICAC查成點呢？寧進話：「都差唔多啦，我只去過一次，我唔擔心。」單嘢有好多傳聞，寧進都一一回應，好似話佢同叢培崑一齊呃陳志雲，佢話：「我哋圈內嘅人，一定知唔係，根本冇關係。」咁話叢培崑逼走寧進，唔畀佢接近陳志雲呢？寧進就話：「唔會，之前都有影過我同陳生keep住一齊食飯o架。」<br></p><p>強調鍾意女人</p><p>寧進強調自己一向鍾意女人，家都有女友，至於facebook上寫對男仔感興趣，寧進解釋：「我開戶口時以為係寫性別，睇錯咗，後來都delete咗。」佢仲澄清埋話叢培崑都鍾意女人喎。講到facebook有好多相流出，寧進話：「我都唔算多啦。」<br>家TVB工作停止晒，咁收入點呢？寧進好老定咁話：「你哋都check到我有好多份工啦。」之前傳係陳志雲打本畀佢做生意，寧進反問：「你信唔信嗰啲呀？我哋係朋友關係咋。」佢話涉貪事件都唔講，咁怕唔怕影響同陳志雲嘅關係？佢話：「絕對唔會，任何一個都唔會，希望個個都冇事啦。」佢又話叢培崑間公司佢冇份嘅。<br>另外，有傳噚晚寧進係不請自來，據新娘趙頌茹話佢有派帖畀寧進女友，但聽聞佢哋已經分手。問周永恆有冇請寧進嚟飲，佢迴避話：「我個個朋友都請。」</p></body></html>