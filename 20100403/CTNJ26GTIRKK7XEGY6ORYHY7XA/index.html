<html><header><meta charset="utf-8"><title>同細妹超蓮鬥冧仔超雲發功男友Dry變Wet</title></header><body><h1>同細妹超蓮鬥冧仔<br>超雲發功男友Dry變Wet</h1><p>賭王何鴻燊的三姨太陳婉珍上任東華副主席，每年東華舉行就職晚會，何鴻燊例必出席支持，但今年賭王要留家療養，於是派出索女超蓮扮靚靚傍實媽咪行孖咇，再由超雲拖仔撐場，大講冧仔「由dry變wet」，母女三人成為晚宴風頭躉。</p><p>賭王三姨太陳婉珍、二房長女何超瓊、超蕸、張德蘭及王賢誌等，前晚在灣仔出席東華ball。賭王今年缺席，三姨太在身穿Moschino車厘子裙的細女何超蓮護航下到場，其大女超雲則拖着男友皮草太子爺王大業（Andy）現身。三姨太直言：「係爭少少，不過錢一定會照捐，啲女都好樂意做善事。」她透露賭王現時間中會外出遊車河。</p><p>超蓮掛住留學男友</p><p>超蓮則說：「爹哋叫我哋扮靚啲。」為何不帶男友Jeremy到場？她說：「男朋友返咗澳洲讀書，都掛住佢，今晚同媽咪行孖咇。」有人指其男友Jeremy比家姐超雲的男友Andy靚仔時，超蓮即說：「唔好咁講啦。」對於有指Jeremy似韓星，她說：「佢似山下智久加言承旭，佢好貪靚，成日照鏡。」<br>另一邊廂，穿Lanvin黑裙的超雲戴上媽咪借出的巨鑽頸鏈示人，講明拖住男友Andy為母撐場，她說：「今日特登帶男朋友支持媽咪。」有記者開玩笑問Andy有否準備一百幾十萬捐錢贊助三姨太時，他即扮儍說：「我嚟係支持auntie。」超雲指他dry所以經常搽潤唇膏，他直認不諱：「係呀，我都好dry。」超雲見男友乖乖企定任記者發問，她心花怒放地說：「我會將佢由dry變wet。」兩人隨即相視失笑。<br>Andy經常被外間將其身家及背景拿來與超雲比較，問到他會否介意時，他說：「冇乜所謂，我冇壓力。」</p><p>超雲男友自誇靚仔</p><p>至於樣貌被拿來與超蓮男友比拼，Andy說：「你問我，我梗係覺得自己靚仔啲。」他更謂食過超雲親手煮的公仔麪，但問到婚期，Andy即說：「我哋啱啱先一齊咋喎，過多一兩年先問。」<br>此外，同場現身的賭王二房長女何超瓊明顯細心打扮過，問到她是否蜜運中時，她說：「冇，因為爹哋情況康復，我好多周邊壓力都解決咗，好安樂。」<br>採訪：梁錦雯<br>攝影：陳俊強</p></body></html>