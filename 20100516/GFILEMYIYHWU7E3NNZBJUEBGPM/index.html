<html><header><meta charset="utf-8"><title>250℃熱風烘包　脆夾紅酒肉眼扒</title></header><body><h1>250℃熱風烘包　脆夾紅酒肉眼扒</h1><p>提起牛治，辦公室一族吃慣蛋牛茄牛，難免覺悶。上月大角嘴一家新派三文治店開張，主打燒肉眼扒三文治，旋即吸引附近OL捧場。店舖採用如法式麪包店的開放式廚房，上演即製真人騷，一於試試味道如何！<br><br>記者：趙志雄<br>攝影：伍慶泉<br>Model：Ayu&amp;Rainbow@Zmodel.com</p><p>燒牛治日賣200份</p><p>這間HeroTheSandwichSpecialist不是連鎖店，店主Eric才24歲，剛在外國畢業返港，隨即小試牛刀創業，帶領15名員工打理舖面和自家麪包工場，主打西式三文治、麪包、蛋糕等。開業才一個月，招牌的燒肉眼牛扒三文治經已日賣過二百份！開放式廚房設有一部烘焗爐，爐中有輸送架，像迴轉壽司般把麪包由一邊運去另一邊，究竟搞乜東東？Eric說：「呢部ConveyorOven在外國通常用來焗Pizza，輸送架把麪包送入爐中，爐的上下有出風位，能穩定吹出250℃熱風，由入爐到出爐的兩分鐘，溫度不偏不倚，就將麪包烘得香脆均勻！」開店花了180萬，單是這個爐已過百萬，真的物有所值？Eric：「坊間多數用焗爐、微波爐來加熱麪包，呢種熱風輸送式焗爐，可確保麪包均勻受熱，效果自然好得多。」雖叫三文治，但麪包不用方包，似法包又似豬仔包，原來是總廚SamYu監製的自家出品。Sam出身自半島酒店，又是小白鷺餐廳前總廚，對於食材一向講究，Sam表示：「法包有咬口，但太硬，不合港人口味，所以就混入意式麪包的麪粉和香料，令包身變得鬆軟。」餡料方面，把肉眼薄切，燒至三成熟封住肉汁，再用特製紅酒燒汁醃以提升肉味。接order後，廚師才放芝士在包面，再放餡，經過輸送架，兩分鐘後熱騰騰出爐，這時芝士微溶，加上蔬菜和特製Hero芥辣醬即成！記者我不嗜芥辣，但這醬微辣帶酸奶和洋葱味，令三文治的味道更豐富。</p><p>製包過程逐格睇：</p><p>燒肉眼牛扒三文治<br>單買$28、套餐$38</p><p>包身鬆軟，肉眼薄切有微微紅酒甜香，伴以微辣帶酸的Hero芥辣醬，非常醒胃。加多$10跟餐有埋薯條汽水，算抵喎！</p><p>Hero比薩三文治<br>單買$23、套餐$33</p><p>熱騰騰的比薩上放紫洋葱、紅青椒，和沙樂美豬肉腸，賣相吸引，味帶酸甜。
</p><p>Hero熱狗<br>單買$23、套餐$33</p><p>包身加了芝麻，用上法蘭克福雞肉腸，再加Hero芥辣醬，啖啖肉又惹味。</p><p>木糠蛋糕$21</p><p>自家餅房出品，頗受OL歡迎，上層白朱古力，下層是忌廉和芝士做的軟綿蛋糕，入口香滑。
</p><p>食客兩句：<br>Jacqueline</p><p>我點了雞蛋沙律三文治，雞蛋和其他材料幾豐富，幾抵食。</p><p>Jessy</p><p>吞拿魚三文治個包幾脆身，沙律味道不錯，但薯條有點焦。</p><p>HeroTheSandwichSpecialist（25232333）<br>大角嘴詩歌舞街83號亮賢居地下7-8號舖</p><p>港式牛治要大火炒</p><p>講返港式牛治，深水埗新香園的出品有很多粉絲。這兒的蛋牛治賣了幾十年，由大牌檔到地舖，客人必點。有乜咁突出？記者細看牛治做法：先把鮮牛切條，用豉油、糖、秘製沙嗲醬醃後猛火大炒，把牛肉倒入雞蛋漿，攪拌後猛火再炒，一定要拋鑊，好讓蛋熟得均勻。老闆堅哥教路，想在家DIY，謹記牛肉要手切，不要加鹽醃，以免破壞肉質，用大火炒鎖緊肉汁，咁就Perfect嘞！自從有食客講過蛋不夠滑，堅哥就叫師傅拋多幾下鑊，縮短蛋皮受熱時間，咁鍾意食脆邊蛋牛治嘅食客（即係我！）又點先？堅哥：「無問題，開聲講明，拋少幾下鑊就得！」</p><p>快炒逐格睇：
</p><p>招牌雞蛋鮮牛治$12</p><p>一咬肉汁蛋汁香四濺，牛肉咁滑，秘訣是混上幾個部位的新鮮牛肉來做。</p><p>油占多$6</p><p>牛油再加果占醬，甜度剛好，街坊生意，烘底都唔使加錢。</p><p>南乳豬手麪$14</p><p>另一招牌貨，南乳豬手軟腍入味，再加秘製辣油極開胃。
</p><p>新香園（23862748）<br>深水埗桂林街38號A地下
</p></body></html>