<html><header><meta charset="utf-8"><title>廣播道：UncleRayThosewerethedays</title></header><body><h1>廣播道：UncleRayThosewerethedays</h1><p>人生有幾多個十年？加入廣播界60年、被喻為樂壇教父的DJUncleRay，擁有一個又一個的黃金十年：人生第一個嘉賓訪問便遇上瘋魔全球的披頭四TheBeatles，繼而又有FrankSinatra、PattiPage、SammyDavisJr.、TheCarpenters、BeeGees、EltonJohn、DianaRoss、QuincyJones、BoneyM.、TheRollingStones……粒粒皆是天皇巨星。還有威到去英國白金漢宮接受英女皇親自頒發的MBE勳銜，以及成為破世界紀錄的最長壽DJ，85歲的UncleRay，每一刻都活在精采當中。談TheBeatles，UncleRay難忘慫恿他們參觀灣仔紅燈區：「原來佢哋都有聽過，仲話聽聞啲女仔全部都係着旗袍，佢哋都好想見識吓。」今日，就讓UncleRay帶大家回味他光輝60載。<br>撰文：戴彩煥</p><p>50's約方逸華沙灘唱歌</p><p>香港土生土長的葡萄牙DJUncleRay（RayCordeiro）1949年加盟麗的呼聲做DJ，從此投身廣播界，一做便做了60年。50年代，UncleRay除主持節目外，更會到夜總會唱歌，跟方逸華的友誼，正是由此時開始。UncleRay：「我哋同一個夜總會唱歌，佢把聲好沉好特別，我覺得佢係香港嘅PattiPage。佢知我啲朋友好鍾意玩結他，所以好鍾意同我哋一齊玩，去沙灘彈結他唱歌。」</p><p>60's腳震震訪問Beatles</p><p>能夠跟殿堂級組合TheBeatles面對面做訪問，香港除UncleRay外別無他人，更難得的是一年三次。<br>1964年，加盟了香港電台的UncleRay被派往英國BBC電台受訓，想趁空檔做一些訪問，結果在EMI唱片公司安排下訪問TheBeatles，而這次更是UncleRay從事DJ以來的首個訪問，自然最深刻難忘。UncleRay：「真係驚驚哋，行去佢哋headquarters做訪問嗰陣腳都震，佢哋咁大名氣，唔知佢哋會唔會好沙塵唔睬我？完全冇諗到佢哋原來好o靚仔、好親切。當日我買咗本Beatles嘅雜誌去，PaulMcCartney一早企喺門口，好友善咁叫我借本雜誌畀佢睇，我叫佢不如簽埋名，佢話冇問題，結果成本雜誌簽晒，跟住JohnLennon、GeorgeHarrison同RingoStarr個個都簽晒，開心到我呀！」翌日，TheBeatles開記招接待外地傳媒，UncleRay再以外地傳媒身份跟他們見面，UncleRay回味着：「Paul一見我就話『Youagain!』跟住問我喺邊度嚟，知我嚟自香港之後就猛話好，又話佢哋準備去香港開騷，問我香港有乜嘢見識吓，我咪叫佢哋去灣仔紅燈區囉！原來佢哋都有聽過，仲話聽講啲女仔全部都係着旗袍，佢哋都好想見識吓。」<br>第三度跟TheBeatles見面，是同年6月他們首次來港開演唱會，TheBeatles到港當天，大批fans湧到啟德機場等候，而UncleRay則獲安排在機場跟他們做訪問，「佢哋喺樂宮戲院唱，當時一張飛要70蚊，好犀利，唔係人人負擔得起，所以到最後剩好多飛賣唔晒，要派飛！」</p><p>70's現場表演捧紅歌神</p><p>UncleRay自問EQ高，不容易嬲人，但RodStewart除外！UncleRay：「當年佢嚟香港，大會安排畀我哋三個人訪問，原來RodStewart識得流浪足球隊嘅居里（綽號耶穌），大家都係嚟自蘇格蘭，RodStewart好鍾意踢波，居里就幫RodStewart喺訪問後安排咗場比賽，RodStewart好想快的走去踢波，於是同我講：『lgiveyou2minutes.』我聽完之後好嬲，兩分鐘可以做到啲乜嘢？所以我回覆佢話：『ldon'tneedyour2minutes,andldon'tneedyou.』我跟住走咗，之後半年，我完全唔掂佢啲唱片。」<br>雖然UncleRay訪問過的巨星無數，但仍留有遺憾，就是未有機會一睹貓王ElvisPresley的廬山真貌。「佢冇嚟過遠東區，冇機會訪問佢。不過有件事好離奇，我平時做節目，過咗夜晚一點之後，我就唔會播popsong，唔會播貓王啲歌，嗰晚唔知點解我播咗佢兩首慢歌《Lovemetender》同《Areyoulonesometonight?》，點知第二朝佢（貓王）就死咗（1977年8月16日），好似我預知佢會死咁，真係驚驚哋，好難過。」<br>值得一提的是UncleRay70年代主持《LuckyDip》節目，邀請不同樂隊及歌手現場表演，結果捧紅了JoeJunior、TeddyRobinandthePlayboys、Roman（羅文）andtheFourSteps、SamHuiandtheLotus等等，往後他們也成為獨當一面的紅歌星。</p><p>80's英國受勳謁見女皇</p><p>1987年UncleRay獲得人生第一個至高榮譽，就是獲英女皇頒授MBE勳銜。當日UncleRay選擇親自飛往英國倫敦受勳，但機票食宿一概自付，「自己買機票梗係買經濟客位啦，點知國泰知道之後upgrade咗我去商務，鬼咁開心，我仲用咗40英鎊去租套禮服。」UncleRay表示150位獲授勳人士當中，不是每位都有機會跟英女皇交談，而他正是當中的幸運兒之一。「啲人事前講明唔可以問英女皇問題，你只可以喺佢問你嘢時回答佢，真係好巴閉o架。當日英女皇好細聲同我講：『Whatdoyoudo？』我回答我係香港嘅DJ，佢一聽到香港就讚好，話『Ilovetheplace,anditisbeautiful.』」</p><p>90's至今熱愛音樂廝守終身</p><p>UncleRay獲頒MBE後，1997年再獲港台頒發終身成就獎給他與「播音皇帝」鍾偉明，UncleRay：「好開心大會邀請咗PaulAnka頒畀我哋，當晚佢將佢嘅首本名曲《MyWay》改晒歌詞送畀我哋，全場觀眾拍爛手掌，好開心。」<br>用攞獎攞到手軟來形容UncleRay最貼切不過，事關2000年他憑《AllTheWayWithRay》這個長達30年的港台節目，入選《健力士世界紀錄大全》中最長壽DJ，至08年，又獲特區政府頒發銅紫荊星章。UncleRay：「特首曾蔭權頒畀我時，細細聲同我講，話等咗呢日等咗好耐喎！」<br>UncleRay生命中容得了音樂，卻容不下感情。UncleRay：「拍拖？梗係有啦，有三次差啲結婚㖭，但冇結到。我覺得我太鍾意音樂，好鍾意同聽眾一齊分享，好難有個女仔晚晚陪住我做節目，又或者等到我夜晚2點幾3點收工。lammarriedtomymusic.」</p></body></html>