<html><header><meta charset="utf-8"><title>消費blog：米芝蓮二星廚師教做點心</title></header><body><h1>消費blog：米芝蓮二星廚師教做點心</h1><p>飲食業競爭激烈，食肆老闆不斷度橋冧客，好似朗豪酒店明閣行政總廚曾超敬師傅，身為米芝蓮二星廚師都走出廚房同客打交道，推出全港首個米芝蓮點心烹飪班，每位學費800元。小妹噚日拜訪曾師傅取經，成為佢第一個點心班學生。<br>曾師傅話，烹飪班會教四款點心，分別係春卷、蝦角、燒賣同素粉果，一般人喺屋企都做到；至於蝦餃、腸粉就好考功夫，決定剔除唔教住，「遲啲開中級班先教」。<br>曾師傅直言小妹慧根一般，只肯教易學難精嘅春卷，材料包括鮮蝦仁、韭菜、筍、春卷皮等，醃料有雞粉、糖、蒜蓉等，做法將食材放入個碗度用手攪至起膠，「醃之前記得用乾布將蝦肉、筍吸乾水，否則蝦肉起唔到膠，做唔到餡。」</p><p>每位收費800元</p><p>佢又話將蝦仁等餡料放喺春卷皮嗰陣要放得均勻，包嗰陣捲兩圈就夠，之後用蛋漿收口，「包春卷唔好有空位，以防炸嗰陣滲入太多油。」炸春卷好講技巧，油溫要保持約攝氏60至70度，首先油浸春卷慢炸3分鐘，最後加猛火勁炸即撈起，「咁樣可以逼走蝦肉啲油。」米芝蓮二星級春卷果然不同凡響，咬入口又脆又唔會滿口油。<br>明閣公關姐姐Jerri話，烹飪班可以包場，每班12人學費1萬元，額外人數每位加500元，最多20人；個別散客集齊12人都會開班，「坊間嘅烹飪每堂每人都要500元，呢度由米芝蓮星級大廚教，平均每人800元，仲包埋享用一個setmenu，計落一啲都唔貴。」有興趣可電郵至mailto:lphkg.info@langhamhotels.com。</p><p>米芝蓮級春卷材料</p><p>春卷皮（1盒）、鮮蝦仁（1斤）、韭菜（半湯匙）、筍（2両）、炸蒜蓉（半湯匙）、生蒜蓉（1湯匙）、鹽（半茶匙）、雞粉（1茶匙）、糖（1.5茶匙）、生粉（2茶匙）<br><br>註：份量可做20至24件春卷<br>資料來源：曾超敬<br><br>電郵：mailto:shoppingjing@appledaily.com</p></body></html>