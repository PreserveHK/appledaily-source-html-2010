<html><header><meta charset="utf-8"><title>珠海玩盡波子　斜坡深坑飆住去</title></header><body><h1>珠海玩盡波子　斜坡深坑飆住去</h1><p>秋風送爽，要出街享受吓先對得住自己，又是BBQ行山？唔夠刺激喎！知道保時捷會趁CayenneS及CayenneSHybrid喺珠海舉行Roadshow，仲搵埋自家一族喺珠海賽車場砌番餐，二話不說即刻撲去，可以揸住架百幾萬嘅CayenneTurbo喺野外穿梭，又可以舞住架Panamera落Track見彎過彎，即時令腎上腺素升。<br><br>記者：趙慧敏　<br>攝影：趙慧敏<br>鳴謝：PorscheCentreHongKong</p><p>波子家族出動</p><p>既然今次開宗明義係CayenneS及CayenneSHybrid嘅珠海站發佈會，廠方當然絞盡腦汁，將佢哋嘅功能發揮到有咁盡得咁盡，不過真係無諗過，除了Cayenne車系外，今次都出動其他家族成員，包括Panamera、Boxster、911Carrera4S，加埋從德國及馬來西亞等地專程而來的教練即場指導駕駛技術，無論是否波子迷，都一樣令人興奮到癲。</p><p>越野無難度</p><p>既然活動以Cayenne為主打，就以它作為頭盤，來個Off-Road作熱身。在賽車場旁的越野場，排成一列的Cayenne已經準備就緒，我二話不說便跳上一輛CayenneTurbo，雖然眼前是傾斜三四十度上上落落的大斜坡，又或者凹凸不平的深坑，但只要將車調校至越野模式，再按實際情況控制軚盤及制動，要征服這艱巨路段，突然變得輕而易舉。</p><p>雪糕筒扭來扭去
</p><p>由「森林」返回賽車場，賽道訓練正式開始，首個是Slalom，Slalom係乜？繞障訓練是也，即係我們熟悉的扭雪糕筒。這個計分賽事就用上Boxster，成255匹馬力的Boxster出名操控靈活，啱晒玩Slalom，一直畀住油左右扭動，唔止靠快，仲要睇位要夠準，入彎角度越窄，當然可以走快兩步。</p><p>SUV攻S彎一樣掂</p><p>講到Handling（操控），喺邊度地方適合得過賽道上，所講賽道當然唔係一條直路咁簡單，而揀定啲S彎及UTurn位畀我哋玩，教練仲擺晒啲雪糕筒收窄彎位，增加難度，不過今次車廠偏偏無揀我們公認玩FullTrack一流的911，反而用咗Cayenne同Panamera車系，似乎要話畀大家知，唔止跑車，保記出品的SUV及房車一樣跑得起。
</p><p>大腳急煞出白煙</p><p>最後一項是Braking（制動），煞車都要學？當然唔係一般煞車，面前以雪糕筒為標記，開住有成385匹馬力，由0至100km/h只需4.7秒的911Carrera4S高速向前衝，到達雪糕筒時大腳急煞，咁仲未止，由於衝力不可以即時制動全車，前面的搖旗員及以旗號示意車手向左或向右停車，好多人踩到車輪出晒煙，完全感受到高速急煞的刺激感，不過絕對唔係官能刺激咁簡單，最緊要學埋一旦遇上意外急速煞車，都要注意衝力，反應要夠快。</p></body></html>