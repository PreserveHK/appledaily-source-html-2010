<html><header><meta charset="utf-8"><title>精武風雲　強聲弱音　7.1出晒</title></header><body><h1>精武風雲　強聲弱音　7.1出晒</h1><p>李小龍返咗嚟？錯！佢唔係A貨李治廷，更唔係鋼門陳國坤，講緊係今個禮拜嘅主角甄子丹。硬橋硬馬真功夫、模仿李小龍截拳道、群毆時哇哇大叫！更正係呢隻BD支援7.1環迴立體聲，拳腳虎虎生風，雙截棍勢猛力沉，隱隱中我好似中咗兩棍！<br><br>記者：陳國輝</p><p>講古仔：日本仔殺到嚟！</p><p>呢期中日題材熱爆，《精》以日本侵華作背景。夜總會老闆劉爺，賭枱上認識來自法國嘅齊天元（甄子丹飾），原來佢竟然係七年前擊敗日本武術高手後，中槍逃走嘅陳真；陳混入夜總會，化身黑俠，暗中粉碎日本仔嘅刺殺行動，保家衞國！</p><p>夜上海聲畫Sharp</p><p>港產片甚少用50GBBD，呢次《精武風雲．陳真》令大家再見識到！咁大容量用喺邊？不妨從畫面仔細觀察，夜上海背景，懷舊建築、昏暗街道、霓虹燈影，如果想做得似，Details唔少得；但若然製作馬虎，高清就會變成穿崩位。呢隻碟有大量昏暗場景，但黑位雜訊甚少，好似黑俠嗰件黑衫，大家更可清楚見到質地；另外值得留意，係夜總會內燈光效果，如果電視夠靚仔，應可呈現當年感覺。<br>音色主要體現於武打，拳來腳往固然必備，但開場嗰十幾分鐘槍戰，除咗步槍更有炸彈，用嚟試低頻或者方向性絕對適合；但我更鍾意陳真最後被o架仔包圍嗰幕，細心留意，你會聽到微弱嘅雙截棍音效；唯一可惜，配音有少許不夾口形，希望下次有改善。</p><p>必試7.1場口<br>爆炸槍戰</p><p>套戲一開波，馬上進入槍戰場面！除咗會不停有爆炸聲，仲有來自四面八方嘅槍聲，用來試低頻同音效定位最啱。</p><p>雨中比試</p><p>余文樂飾軍閥，離開飯店時被日本仔暗殺；陳真為保護政要，不惜同多名殺手較量，雨聲夾雜拳腳效果，音感豐富。</p><p>百人大戰</p><p>最後決戰！陳真踢館以一敵百，除普通打鬥聲，如果個AMP夠靚，仲會聽到雙截棍微弱嘅鐵鏈聲，專試微細位！</p><p>Bonus睇刪剪位</p><p>劇情唔多講，各位買返去睇就知；不過Bonus就有少少失望！來來去去嗰幾樣：預告片、刪剪片段、導演及演員專訪。</p><p>Profile</p><p>類型：Blu-ray50GB<br>畫面：2.35:1<br>音效：DolbyTrueHD7.1、DolbyDigital5.1<br>特別收錄：預告片、製作花絮、刪剪片段</p></body></html>