<html><header><meta charset="utf-8"><title>星級化妝師　為創業獨闖亞馬遜RickChin：機會只得一次</title></header><body><h1>星級化妝師　為創業獨闖亞馬遜<br>RickChin：機會只得一次</h1><p>RickChin──本港化妝界殿堂級人馬，已故巨星張國榮、天王張學友、影帝梁朝偉、影后張栢芝的一張臉，絕對放心交給他。穿梭於演藝界的他，突然有一天，跑到原始熱帶雨林亞馬遜住了整整一個月，找尋最天然的護膚材料。他不是為了保住外表，而是為了創業保住飯碗。　記者：陳皓怡</p><p>「住一晚草屋1蚊美金，一個tourguide每日10蚊美金。我請咗個tourguide一個星期，安頓後，我就自己同當地人喺森林生活。」說得輕鬆，但回憶第一天到達亞馬遜，「第一晚我唔敢瞓覺，不停覺得自己個身有嘢爬過，要搵電筒照，又唔敢亂郁。」RickChin說。<br>那為何要去？因為要創業，建立個人品牌。07年RickChin因脊椎移位被迫退下來，創業是出路。「你要知品牌只係行一次，再出嚟咩，冇人睬你o架喇。無論做邊行工作，你嘅chance只係得一次。」眼見不少名人建立自己的品牌，但很快便gameover，他不要重蹈覆轍。於是尋找別人失敗的原因，「佢哋只係搵OEM產品，掛自己個名，我唔buy呢樣嘢。」名氣成為唯一賣點，產品缺乏靈魂，最終註定失敗，他寧選擇一條較困難的路，由原材料、生產、銷售都親力親為。</p><p>「一定有方法解決」</p><p>體驗過天然精華油（EssentialOil）的好處，在大學教授提議下，RickChin揹着背囊，帶了兩件衫和兩件褲，走到最原始的地方，找最天然的材料。亞馬遜雨林早晚溫差超過攝氏40度，本應對肌膚傷害極大，但他發現當地人皮膚光亮緊致。從原住民身上學到惡劣天氣下，用生果及草本植物保護皮膚，並將配方帶回港。<br>在化妝舞台上贏盡掌聲，但在商業社會RickChin沒有得到優待，老遠跑到法國普羅旺斯買薰衣草，被拒門外，原因是對方只賣給大品牌。他並未放棄，問對方還有哪裏可買到薰衣草，對方告訴他，只要不是為了「普羅旺斯出產」的蓋印，克羅地亞亦有。他二話不說飛了去，買到同樣質素但價錢更低的薰衣草，「呢個世界係一定有方法解決！」</p><p>「冇咪由頭嚟過囉」</p><p>在港他同樣遭冷待。產品推出初期，要到處找零售渠道，星級化妝師每天硬着頭皮拿着產品，逐間商場、百貨公司叩門。由於最初沒做宣傳，大眾對產品不認識，商場擔心他付不起租，又驚產品口碑差影響其他租戶，故大部份都只叫他留下產品等消息。<br>等待的心情並不好受，由於首次創業夥拍明輝國際（3828），為了向股東交代，公司財務總監難免給予壓力，「當時真係徬徨o架，等於以前做化妝，唔係sell自己好就有人嚟搵你，嗰個階段只有忍耐。」他曾考慮最壞情況，連超級市場也不放過去叩門，「最差時甚至有諗過，一切都冇。但冇咪由頭嚟過囉！」<br>經過3個月的徬徨，他終見曙光，個人護理產品連鎖店邀他合作，產品罕有地「免費」上架。最令他鼓舞是，數十元的產品可走進「上流社會」，除了置地廣場、IFC等邀請他開專門店，更獲英國HarveyNichols邀請到倫敦銷售產品。<br>話說回頭，身邊失敗的創業例子這麼多，可有想過自己會失敗？「冇。因為只許成功，不許失敗！」RickChin再次流露殿堂級化妝師的自信。</p><p>RickChin簡歷</p><p>日本原名：Reki<br>學歷：TokyoModeGakuenFashionUniversity〈修讀時裝及形象學位〉<br>1995年-2007年：到香港工作，擔任化妝師<br>2007年：因脊椎傷患淡出化妝師行業<br>2010年初：開設沐浴護膚專門店</p><p>成功之道<br>「哥哥」曾教路　永遠自覺是阿二</p><p>由化妝師到經營自家品牌，RickChin都有好成績。他說，張國榮（哥哥）曾教導他，要成功，必須永遠自覺是「阿二」。「一旦當自己係NO.1，就冇路去。」<br>他又認為，要成功，絕不可錯過任何細節。「人哋信唔信你，決定在於你之前點樣累積。」娛樂圈跟紅頂白，但RickChin說：「呢個世界唔會知有乜事發生，千祈唔好睇低人，更唔好睇得自己太高。」他說，當年為張玉珊化妝時，對方仍是剛出唱片的o靚妹，今天碰面，大家已是坐低傾生意，「原來唔可以小覷一個小妹妹，聽日佢可以變鳳凰。」</p><p>不作宣傳<br>化妝師不為產品「化妝」</p><p>化妝師天職就是講包裝、講宣傳，但RickChin堅持開業首半年不宣傳，不為產品「化妝」，除了相信「有麝自然香」，更大原因是計唔掂數。「假設宣傳費100萬，若大半年前開始做宣傳，當時只有旺角同銅鑼灣兩間專門店，即係每間平均承擔50萬宣傳成本，唔化算。家有170間分店嘅萬寧賣我嘅產品，仲有各大商場專門店，200個outlet每間平均只係承擔5000蚊左右，跌都跌咗去。」<br>一盤生意，最傷腦筋是產品定位、定價，以RickChin的知名度，大可提高定價。不過，他想法剛好相反，「我問自己，如果我係消費者，會捨得畀幾多錢冲個凉，我諗1日1蚊。要300蚊支沐浴露，我自己都唔會買。」他希望產品能大眾化，既可在黃大仙買到，亦可在置地廣場找到。</p><p>成長經歷<br>人唔可以冇saving</p><p>父母在RichChin小時已離異，他跟母親在日本生活。小時候屋企開壽司店，家中每個小朋友7、8歲便要在壽司店工作，賺到的人工就是用來買自己碗飯食，RickChin也不例外。<br>他也試過沒飯開的日子，「大學一年級，同屋企人嗌交，自己出嚟租咗個套房，試過整個星期，每日只得100円。100円你知唔知可以買乜食？就係好似雪芳蛋糕咁嘅一塊蛋糕。」<br>試過捱餓，明白儲錢的重要，首份工開始，他將第一個月糧三分一儲起，跟着第二、第三個月亦如是，第四個月就有一個月糧儲蓄。「人唔可以冇saving，冇saving好得人驚。」<br>轉戰商界，RickChin慨嘆現時的年輕人過份受保護，「有個啱啱大學畢業嘅女仔嚟見工，居然帶埋阿媽嚟。」<br>RickChin當年曾拜於名師李偉明門下。當時師傅要他每日將報紙貼滿牆，練習一筆過畫直線練腕力，RickChin自覺獲益良多。現在每有年輕人跟他說要拜師，他都要求拜師者一個月後交回一份功課。就是一叠練腕力的報紙，可惜這份簡單的功課，他暫未收到，反而收到粗口一句。</p></body></html>