<html><header><meta charset="utf-8"><title>隔牆有耳：抱狗港女反擊屈拒載全港的士司機笑爆嘴 - 李八方</title></header><body><h1>隔牆有耳：抱狗港女反擊屈拒載<br>全港的士司機笑爆嘴 - 李八方</h1><p>早排《蘋果》報道網上流傳一段短片，內容係一名帶狗女乘客報警話的士司機拒載，事件引起網民極大迴響，指摘女乘客阻住司機搵食，因為根據法例司機係有權拒載動物。<br>「抱狗港女」被網民起底，原來係寵物店老闆，芳名鍾麗鈴，鍾小姐日前發表公開信大反擊，指的士司機嫌佢由北角去銅鑼灣路程太短而拒載，又話當日抱住嘅哥基犬有病，趕住睇獸醫，點知司機爆粗鬧佢，情急下報警求助。<br>正所謂真理越辯越明，八方就這段路程問過市區的士司機聯委會永久榮耀會長郭志標，佢大大聲話：「北角落銅鑼灣點可能會拒載！落到銅鑼灣就係天堂，大把客！」有網民則反問鍾小姐：「要帶隻狗去睇醫生都唔落車搞成個鐘頭？你有幾緊張隻狗呀？」<br>男主角網名V仔嘅的士司機喺網上討論區回應：「佢講咗個全港的士司機都會大笑嘅大話，因為北角去銅鑼灣，執到金咁開心！」V仔發毒誓從來唔知鍾小姐目的地，亦冇粗口辱罵對方，又指對方既然係寵物店老闆，冇可能唔知的士司機可以拒載寵物。八方相信心水清網民都知誰是誰非，V仔慨嘆：「我放佢一馬，佢恩將仇報，自取其辱！」</p></body></html>