<html><header><meta charset="utf-8"><title>黑莓玩着皮　愛戴7色Bar！</title></header><body><h1>黑莓玩着皮　愛戴7色Bar！</h1><p>你問我……點解BlackBerry部部機差無幾？呆咗！唔識答。新出Curve3G終於擺脫舊形象，全靠着起呢件7色彩Bar！包實機側連背脊，極醒神，機套屬黑莓自家造，跟機附送，仲唔使出街捱炒價；不過亦有人話佢貌似iPhone4條Bumper，疑似有抄襲成份！<br><br>記者：陳國輝<br>攝影：伍慶泉</p><p>Apps跟人唔跟機</p><p>玩開黑莓嘅用家，都知BlackBerryAppWorld已推出一段時間，做乜舊事重提？唔講唔知，其實大家一直用緊嘅FreeApps，軟件數量極之有限，同AppStore最近公佈嘅25萬套數字，根本無得比；而所謂嘅新版AppWorld，主要係追加咗個人用戶登記，例如你每次登入、登出，都需要提供ID同密碼；至於你曾經下載，或已刪除嘅Apps，全部有記錄，即係話，就算換咗另一部新電話，亦唔使重新安裝Apps咁麻煩，你話幾方便！<br>新版AppWorld另一特點係加入收費模式，現時最平嘅Apps同AppStore一樣都係0.99美元，軟件種類包括電子書、旅遊指南、遊戲及應用程式等，但講到現時總數有幾多，官方並無公佈。</p><p>追加3.5G全球定位</p><p>外形上，雖然Curve3G同上一代完全無分別，但功能已暗暗升級；最重要係數據傳輸方面，由2G升呢做3.5G，再搭埋512MHz處理器，上網瀏覽速度已達到合格以上！<br>唯一可惜，係此機只配備一個320×240普通屏幕，不設輕觸式設計，就算想放大或縮細個畫面，全部要靠QWERTY鍵盤「代勞」。連帶高速上網功能，梗唔少得GPS全球定位系統，以上呢兩項所謂「新功能」，雖然大部份手機早就內置咗，但佢既然定價$3,000以下，喺BB全系手機之中，已經算係勁平，算有交代囉！</p><p>CloseUp</p><p>①	邊個話BB係商務機？今次破例加入音樂Shortcut。</p><p>②	鏡頭竟用過氣嘅200萬像素，好似入門得過份喎！</p><p>③	頂端有喇叭，機側有3.5mm耳筒位，聽歌方便！</p><p>Profile</p><p>處理器：512MHz<br>制式：WCDMA/GSM<br>體積：109×60×13.9mm<br>重量：104g<br>屏幕：320×240<br>通話時間：270分鐘<br>備用時間：19天<br>主要功能：BlackBerryAppWorld、HSDPA、Wi-Fi、GPS、QWERTY鍵盤、200萬像素相機、3.5mm耳筒<br>顏色：黑、白、藍、黃、綠、紅、紫<br>查詢： http://www.blackberry.com/hk </p></body></html>