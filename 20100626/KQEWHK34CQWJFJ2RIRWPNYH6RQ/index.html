<html><header><meta charset="utf-8"><title>顯像館：Stephy反拍大行動～AllphotosbyStephy</title></header><body><h1>顯像館：Stephy反拍大行動<br>～AllphotosbyStephy</h1><p>近年躋身才女的鄧麗欣（Stephy），除了喜歡以文字及畫畫來抒發個人情感外，最近更愛上攝影，不過她一如其他女孩子般，抗拒拿着如磚頭般重的大機四圍去，Stephy獨愛以Lomo及Ricoh數碼相機四處隨影。Stephy喜歡以人物及風景為主，她很少自拍，Stephy直言自己經常成為拍攝對象，故私底下她反而喜歡拍攝其他人和事。<br>Stephy影相一切隨心隨意未有刻意經營，她謂：「我覺得相片係留低記憶嘅最好方法，可以好直接表達好多嘢，同埋以唔同顏色以及唔同角度去睇，自會有唔同嘅感覺出現。」　撰文：麥佩儀</p><p>魚眼看世界</p><p>「呢張相係我喺上海坐車塞緊車時影，我好鍾意用Lomo影相，覺得影出嚟變咗形圓圓哋，所有嘢都好似好得意咁。」</p><p>偷影小o靚模</p><p>「我去到外國好鍾意影小朋友，可能因為佢哋嘅藍眼睛同鬈髮好得意。好似呢個妹妹，我喺車上面同佢眼望眼好耐，趁佢媽咪唔留意即刻影咗佢。」</p><p>親情常在心</p><p>「馬騮同人喺舉手投足好多時都會好似，我喺野生動物園見到呢對馬騮，睇見大嗰隻為細嗰隻捉蚤時，唔單止覺得好得意，仲覺得好warm。」</p><p>哀求的眼神</p><p>「我去孟加拉探訪，當地好多小朋友喺街上行乞，呢個小弟弟冒雨抱住個BB喺街度乞食，佢拍我哋嘅車窗時見到佢呢個可憐嘅眼神，好心痛。」</p><p>團結救四川</p><p>「四川汶川發生地震之後，我去當地探訪時見到一條好長嘅車龍，所有貨車都載住救援物資，相片中只係一小部份嘅車隊，實際係好長，好震撼。」</p><p>鬼影幻變杯</p><p>「去美國嘅M&amp;M舖頭，其中兩幅牆掛滿巨型杯，有好多顏色好壯觀，我嗱嗱聲攞部Ricoh影低，再加埋專登郁一郁，造出家呢個效果。」</p><p>倒數時光機</p><p>「唔好以為我係影個鐘嘅倒影，個鐘都係咁樣，呢個鐘好多artist都見過，係喺一間studio裏面，我見到個鐘就聯想到諷刺呢兩個字。」</p><p>每當變幻時</p><p>鄧麗欣喜歡隨時隨地拍照，對象除了是身邊的人和物外，Stephy最喜歡捕捉的，就是天和雲的幻變形態，隨着天氣時間和她的心情轉變，天空總是那麼吸引。</p><p>日落奇景</p><p>「我好鍾意影雲，呢張喺大西洋城嘅酒店影出去，我等日落影咗幾張先捕捉到呢刻，啲雲好似喺太陽上面散開咁，好似一朵花又似一把扇。」</p><p>凋零花語</p><p>「好多人只會睇到美麗光明嘅嘢，其實會唔會有時都會諗吓另一面。我喺屋企見到朵玫瑰花謝咗，咁啱又背光，睇落去朵花好似講緊一個古仔畀我聽。」</p><p>石頭雲海</p><p>「另外一個影雲嘅好機會就係坐飛機，因為喺機上你先有機會喺啲雲上面望清楚，呢個雲海係我朝早時影，覺得佢排列好整齊，好似一嚿嚿石頭咁。」</p></body></html>