<html><header><meta charset="utf-8"><title>世盃特輯四之四：靚仔．送包圍．超慳油　Fiat反勝3:2</title></header><body><h1>世盃特輯四之四：<br>靚仔．送包圍．超慳油　Fiat反勝3:2</h1><p>《夠Car事》世盃特輯嚟到最後一輯，唔係我要棒打落水狗意大利，只係恨鐵不成鋼，上屆冠軍輸2:3連16強都入唔到，丟晒意國架。同國出嘅超跑點會咁失威，就算計商用貨Van，FiatDoblo一樣有意大利俊男賣相、超慳油同附送大量Option，簡直係數番對手3球啦。<br><br>記者：徐影龍<br>攝影：黃子偉<br>Model：Paris@PureModels</p><p>數意大利汽車品牌，第一個諗起林寶堅尼，不過品牌形象太剛猛有勁，跟防守為主嘅球隊踢法唔多啱Feel，反而FiatDoblo更啱Key，除咗廠方搵嚟球隊鋼門保方做代言人外，其闊落尾廂空間，着實頗有901防守陣式嘅氣勢，唔計法例所限，的確可以一個司機坐前面、九個人塞後面都仲得！莫講話中小企或工程部啱用，就算一般家庭EndUser，都可當有個大尾廂嘅私家車嚟揸，全因佢賣相流有意大利人俊俏DNA，外表似足目前潮興嘅盒仔車，無一忽似貨Van，就算老闆級用家揸落鏞記同人傾生意，門口泊車都唔會錯當你係雞記，叫你由後門送貨咁尷尬啦。一車兩用，唔㩒計數機都知諗得過。唯一要考慮嘅係要2號牌先揸得，自動波私家車牌就免問喇。</p><p>豪華版平賣再送Parts</p><p>保方一受傷，意大利就2:3輸咗畀斯洛伐克，大簡同納比邊個係千古罪人，我已無心情多講，睇番Doblo反而更爭氣。跟傳統貨Van比，賣相靚仔先贏一球，1:0；柴油Turbo偈，好力得嚟更慳至$0.49/km，2.0L容積亦比對手3.0L慳上加慳，已勝2:0；尾廂雖比一般SUV、MPV稍勝，但仍不及真正貨Van咁大，算輸番球，2:1；品牌效應不及香港主流牌子，算2:2打和；代理近排玩催谷，索性豪華版當普通版大平賣，有齊型仔門軌冚、頂燈、頂架、隱藏式尾廂鐵架等Parts，再額外醒你四揀一贈品，包括車身9項電鍍飾件、合金軨加半皮椅、前後包圍或一年內4萬公里維修保養連驗車費等。咁多筍嘢，點計都係贏多球，結局係3:2鍊贏同級對手。不過優惠暫只限5部，詳情可打去代理問吓。</p><p>規格</p><p>引擎：1,910cc直四＋Turbo<br>馬力：105bhp/4,000rpm<br>扭力：200Nm/1,750rpm<br>傳動：五前速手波<br>售價：$198,800（優惠期內）<br>查詢：祥龍汽車（24778208）</p></body></html>