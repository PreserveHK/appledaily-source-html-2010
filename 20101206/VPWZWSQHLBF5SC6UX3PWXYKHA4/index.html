<html><header><meta charset="utf-8"><title>三隻十字架 - 陳也</title></header><body><h1>三隻十字架 - 陳也</h1><p>局長做姿勢，要檢控搵代母生三胞胎。師奶一家長一家短議論這條三胎公案，搬出兩個教區頭面人物的說詞來。「教區比教育局局長有牙力，這次，富家公子手尾長。」<br>師奶乙不敢苟同，認為教區這些年來，跟地產商暗扯貓尾，賣地套現，利益千絲萬縷，不可能強烈譴責，自斷米路。「況且，教區自己都承認，聖母都係代母，係天父借佢子宮生仔。」師奶認為，假如公子上庭，只要搬出聖經，向法官傳福音，一定打甩官司。<br>「但聖母冇收錢喎。」<br>「今時點同往日，耶穌喺馬槽出生，家陣你夠膽咁做，實俾人控告虐兒、疏忽照顧，出事的話親生阿媽都會被控殺嬰。」<br>丙師奶認為公案實打得成，事關政府想搵仇富源頭，治本之道，就是揪個箭靶出來插。「不過，三胞公子一樣可以自辯，自比天父，父愛感天。」幾個師奶差點噴珍珠奶茶，「公子可以大番局長轉頭，我個代母，你點知佢背景，三個金叵羅，隨時有可能是耶穌，打救世道，三胞發功，三倍無量。」這樣，「豈不是說三胞胎實要釘十字架！一釘三個，好可憐啊！」唉，師奶又試母愛爆棚，這個距離天國最近的十二月，聖子聖靈聖嬰齊備，最啱提堂，由局長帶領窮得只崇拜錢的信眾，講耶穌。</p></body></html>