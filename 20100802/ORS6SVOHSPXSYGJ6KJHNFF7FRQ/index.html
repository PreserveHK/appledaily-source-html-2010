<html><header><meta charset="utf-8"><title>隔牆有耳：蘇利民生日面紅紅 - 李八方</title></header><body><h1>隔牆有耳：蘇利民生日面紅紅 - 李八方</h1><p>早前宣佈辭職返澳洲祖家嘅醫管局行政總裁蘇利民，噚日生日，由於佢家人全部唔喺香港，醫管局同事幫佢慶祝切蛋糕，到出席香港移植代表隊完成中國移植運動會嘅祝捷會時，又有一大班移植運動員為佢唱生日歌賀壽，搞到蘇利民當堂面都紅晒。</p><p>自爆生日全場起哄</p><p>話說蘇利民喺祝捷會致辭嗰陣，忽然自爆噚日係佢生日，全場即刻起哄，先後為佢送上英文同中文版生日歌；蘇利民話，自己唔係活動主角，兼夾就嚟返澳洲，結果仲有咁多人幫佢慶祝，搞到好感動面都紅晒。蘇利民又話，噚日係佢最後一次出席香港移植學會嘅活動，所以就算撞正生日都要到場支持。<br>同場嘅人大常委范徐麗泰亦有現身，范太97年捐咗一個腎畀佢患病嘅女，盡顯母愛嘅偉大。范太話佢同負責做全港首宗腎移植嘅梁智鴻醫生係移植學會嘅「肥瘦孖寶」，不過噚日梁智鴻有事缺席。</p></body></html>