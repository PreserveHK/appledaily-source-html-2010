<html><header><meta charset="utf-8"><title>隔牆有耳：港區人大被港龍搞到標汗 - 李八方</title></header><body><h1>隔牆有耳：港區人大被港龍搞到標汗 - 李八方</h1><p>港龍一班由上海飛香港嘅客機，上星期四竟然遲咗足足七個鐘先至起飛，喺機艙仲有一段時間冇冷氣，一班旅客自然媽媽聲，幾位港區人大代表包括鄭耀棠、陳智思、梁劉柔芬以及馬豪輝都係受害人，足足被困上海機場成個下晝。<br>身兼工聯會會長鄭耀棠被問起呢件事「猶有餘悸」，事關佢同好多旅客一樣，上機後聽到機長話引擎有問題時都好緊張，覺得港龍係咪要佢哋搵命博？最慘係成個鐘困喺機艙冇冷氣，成班旅客大汗叠細汗喺度呻熱，差在冇學袁崇煥咁「掉哪媽」。<br>據聞梁劉柔芬嘅老公、足總主席梁孔德都熱到發火，一落機忍唔住破口大罵；最年輕嘅陳智思就最豁達，表現得驚都未驚過。港龍都知衰，送咗400蚊快餐店優惠券補償，但似乎啲漢堡包令佢哋越食越躁。</p></body></html>