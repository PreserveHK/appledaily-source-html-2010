<html><header><meta charset="utf-8"><title>消費blog：高級視聽展　晒逾億元器材</title></header><body><h1>消費blog：高級視聽展　晒逾億元器材</h1><p>小妹最愛嘅高級視聽展嚟啦，8月6日至8日一連三天喺灣仔會議展覽中心舉行。主辦單位《音響技術》Ken哥同小妹講，今次參展商超過100間，展出過千個品牌逾萬款產品，包括黑膠播放系統、比戲院仲豪嘅全高清藍光家庭影院系統，仲有高清數碼廣播示範㖭，器材總值超逾億港元。</p><p>法國揚聲器天價148萬</p><p>咪以為女仔唔識玩音響，小妹屋企都有套前後級膽機，加埋黑膠唱片，播慢歌啲聲柔到不得了。但比起今次會場示範嘅超級靚機，梗係完全冇得揮啦。Ken哥話，今次展出一套德國品牌Brinkmannaudiobalanceanniversary旗艦級黑膠唱盤，重達33公斤，售價30萬元。一對法國CabasseLaSphere揚聲器，天價148萬元，採用四路同軸電子分音設計，由八部單聲道數碼後級推動。意大利MetronomeKalistaReferenceSE嘅CD轉盤，係目前世上最昂貴嘅CD轉盤之一，全球限量生產25部，重90公斤，售價59.8萬元。<br>Ken哥又話，展覽會期間，大會邀請靚聲天王天后到場演唱，包括林子祥、羅敏莊、陳潔麗等。今次視聽展入場券60蚊，會送出一隻SACD《2010原音精選》，單係呢隻SACD碟已經值回票價啦，何況有成一億元高級視聽器材任睇任試，同埋即場歌手唱live，賺到凸啦！詳情瀏覽網站 http://www.audiotechnique.com。 <br>電郵：mailto:shoppingjing@appledaily.com</p></body></html>