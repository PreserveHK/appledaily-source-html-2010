<html><header><meta charset="utf-8"><title>相信屬內地集團式製造</title></header><body><h1>相信屬內地集團式製造</h1><p>【本報訊】新一代假金，連老師傅也難辨真偽。有業內人士及學者指，合成金及假「金皮」技術高超，不是山寨廠可以做到，相信是內地集團式製造，唯一可靠的檢驗方法是將金飾鋸開，但會破壞金飾；反而嚴格執行「出世紙」制度，追蹤源頭更為有效。<br>「以前金行多數睇重量同埋成色，純金好靚，一望就望到，有啲舖頭會用火燒吓睇吓變唔變色」。<br>有珠寶金業老行尊指，今次發現的合成金，高溫下也不會變色，「成色好嘅金以前一望就望到，加咗銅就會變色，用火燒就現形，但家要熔咗，拎去化驗所驗，驗一個禮拜先驗得出」。至於夾心類金飾，做假手法非常「蠱惑」，因表面是真金，故使用試金石亦沒有用，「應該係內地生產線做，唔係山寨廠可以做到，相信係集團式經營」。</p><p>買金要有「出世紙」</p><p>香港大學化學系教授馮應昇也指出，製作合成類及夾心類假金需一定技術，相信假金來自熔金工場，「呢啲唔係屋企可以做得到，要好多投資」。他指過往金行會透過重量、密度等作判斷，「不過家嗰啲做到連密度都一樣，好難分，啲舖頭嘅方法冇乜用，想知係咪真可以鋸開佢睇囉」。<br>九龍珠石玉器金銀首飾業商會建議前線員工用拗、扭剪等方法小心測試。馮應昇則提醒巿民，買金時留意金飾是否有刻印，「有個hallmark，有張出世紙，買賣過程一個跟一個，有咩可以追究，唔會話啲金來歷不明」。</p></body></html>