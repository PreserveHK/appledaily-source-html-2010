<html><header><meta charset="utf-8"><title>MBA學創意 - 左丁山</title></header><body><h1>MBA學創意 - 左丁山</h1><p>記得好耐以前，金融界紅人Y係公認嘅投資銀行界一流高手，佢自己讀經濟學出身，理論多多，幾乎讀埋博士，後來搵到份好工，索性放棄博士課程，果然係一個最有回報嘅英明決定。左丁山問過佢：「你請助手，鍾意請邊一啲學系畢學生？」紅人Y話：「冇一定嘅，不過我有一個偏見，讀會計傾向呆板，受數字所困，讀法律嘅傾向於法規條文，樣樣都話唔做得，冇乜創意。」<br>廿一世紀嘞，大學生問賓架W：「投資銀行係唔係偏重請IvyLeague學生？」賓架W話：「名牌大學自然佔咗優勢，但啲畢業生未必個個叻，本地生亦有好醒嘅，但要慢慢揀。美國名牌之中，UP與UC學生做iBank，表現相當唔錯。但今日投行見學生，往往會問一啲數量分析以至財務模型問題，唔識嘅學生就蝕底嘞。」<br>左丁山對此有回應：「此或者係金融海嘯嘅成因之一。投資銀行過往十年過份集中發展結構性產品、衍生工具等等，鑄成禍患。如果佢哋依照英國商人銀行傳統，肯請啲文學系、歷史系學生入去做而唔係鍾情於數學系、工程系、計量財務系學生，情況或者唔同晒。」賓架W其實係讀歷史嘅，佢十年來一直唔願推廣CDS、逃過一大劫，或與此有關。舊年《華爾街日報》訪問以新加坡為基地嘅一位英國基金經理，此人從蘇格蘭去新加坡，開設分公司，由幾個人擴大至今天數百人，聲名顯赫，記者問到佢係唔係要請商學院學生或MBA，佢嘅答案係：「我喜歡文學院學生，我加入呢行之前，唔識乜嘢叫做會計！」但佢係少數派，美國基金之中，QuantFund大行其道，識少啲數都唔掂。<br>MBA課程近年有增加「人文味道」嘅聲勢，史丹福大學MBA課程要求學生到藝術學院修讀一兩科，到studio學吓畫畫及手工藝，以幫助MBA學生增強創意。外國如此，香港亦會跟風，藝術B最近就被邀與某大學進修課程傾談，研究吓有乜藝術課程適合啲廠家修讀。</p></body></html>