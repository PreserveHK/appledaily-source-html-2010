<html><header><meta charset="utf-8"><title>全民起鑊西環收皮 - 陳也</title></header><body><h1>全民起鑊西環收皮 - 陳也</h1><p>五區公投，全民起義，打開了潘朵拉盒子，各式全版廣告陸續登場：<br>「五區四折，全民血拼」是百貨零售業對顧客最實惠的呼喚。環保團體則借機呼籲「五區公投（垃圾），全民減碳（lohas）」，一樣有人響應。<br>「全民起鑊，想窮都難」，股民已經把金融海嘯消化得無影無蹤，大行決定利誘羊牯落叠。地產商也不怠慢，大版醒目廣告：「五區迫爆，全民買樓」。聽講下一個豪宅樓盤個名，不是天匯名鑄的翻版而係叫做「五區」。的士佬問你住邊，五區閣下住晒，夠牛！<br>古蠱仔不執輸，號令堂口「五區總K，全民吹雞」。差佬不甘牛後昂然表態：「五區起底，全民食椒」。<br>建制派不敢參選，只好大手筆賣廣告表白「全民杯葛，阿爺受落」。又威嚇「五區公投，西環出兵」。不過經高人指點，刪除出兵，改為「五區作反，西環淪陷」。可是廣告出街後遭手誤為「西環收皮」！<br>上屆特首想匿名登廣告明志：「全民科款七百億，西九地皮靠xrl，特首民望浮雲雨，執定包袱等耕田」。但佢老婆無自撰打油詩的雅興，只想提醒市民公投或起義前諗吓H1N1，記住一句：「全民食蕉，屙屎沖廁！」洗手洗手洗手。</p></body></html>