<html><header><meta charset="utf-8"><title>總壇猛人抵港　惹分工揣測梁錦松：黑石亞洲我睇晒 - 李華華</title></header><body><h1>總壇猛人抵港　惹分工揣測<br>梁錦松：黑石亞洲我睇晒 - 李華華</h1><p>花旗私募基金黑石集團（Blackstone）有我哋嘅前財爺梁錦松坐鎮，做香港主席係人都知，但實際上阿松負責啲咩，原來大家好似唔係好知喎！尤其係黑石總壇嗰邊，將會調佢哋駐紐約嘅高層MichaelChae嚟香港，負責亞洲私人股本業務，大家更關注阿松同Michael點樣「分工」！<br>噚日阿松現身撐中國動物保健品（940）掛牌，當然畀大家追問呢個問題，阿松係咁講嘅：「Michael係我哋黑石集團合夥人之一，佢會負責亞洲個私募股權基金業務，咁我負責呢個區嘅業務，大家係唔同嘅……」</p><p>Michael專睇亞洲私募</p><p>咁有幾唔同呀？「因為黑石集團喺香港除咗私募基金，仲有其他業務，包括房地產、財務顧問、對冲基金、市場推廣，同埋第三方嘅基金籌款等等……我睇嘅業務範圍係所有業務！」明晒。即係成個亞洲佢睇晒，唔知係咪仲睇埋Michael呢？<br>查實大家關心阿松先問唧，事關呢個Michael實在猛料，42歲嘅佢係哈佛高材生，1997年已經入咗黑石，有黑石「最卓越領導人之一」嘅美譽，威水史一大籮，阿松哥呢，除咗伏明霞、小母牛同偷步買凌志，sorry，真係recall唔到，佢究竟有咩輝煌戰績！<br><br>李華華<br>mailto:LiWaWa@AppleDaily.com</p></body></html>