<html><header><meta charset="utf-8"><title>中環在線：徐楓大仔　做埋湯臣副主席 - 李華華</title></header><body><h1>中環在線：徐楓大仔　做埋湯臣副主席 - 李華華</h1><p>女俠徐楓個老公湯君年，6年前過身，留低湯臣集團（258）畀佢打骰，當然仲要做埋兩個寶貝仔嘅「太傅」，培育佢哋日後繼承衣鉢。繼現年27歲、但係喺17歲已經跟住阿爸學做生意嘅細仔珈鋮（又名子同），4年前成為公司副主席之後，噚日大仔子嘉（圖）亦被董事局推選做副主席。辛苦咗咁耐，睇嚟女俠可以唞唞喇！<br>29歲嘅湯子嘉入咗湯臣幫手成10年，兩年前已經被委任為公司執行董事，正式入咗董事局。可能時間上仍然遲過細佬珈鋮入公司，所以媽咪要佢做番咁上下時間先升佢做副主席。查實冇所謂喇，最緊要兄弟同心，間公司先會搞得好，千祈咪好似有啲富豪家族咁爭乜爭物！</p></body></html>