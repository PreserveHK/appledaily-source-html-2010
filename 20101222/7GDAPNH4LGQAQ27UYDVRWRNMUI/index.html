<html><header><meta charset="utf-8"><title>火速救兵 - 左丁山</title></header><body><h1>火速救兵 - 左丁山</h1><p>廣播處長一職，因黃華麒做到病，塞咗三條血管，要入醫院通波仔，故此決定不續約而懸空。十二月十七日此職位正式向全世界招聘，有意者大可申請。此職不限年齡，不限於大學畢業，理論上有大把人有資格，但以左丁山之職場經驗，真係要寫信求職應徵呢類高職嘅，多數冇乜機會，要有獵頭族打電話嚟相約面談，請你應徵，咁就有幾分光嘞。<br>負責篩選及邀請應徵者嘅獵頭公司就係Korn/Ferry，主持人AndrewTsui已有三十年獵頭經驗，等閒人物佢唔會睇上眼，想做廣播處長呀，講掂安德魯先。有一位頑皮友叫左丁山去應徵，幾乎俾佢嚇死。入到港台，對住一班唔可以炒嘅公僕，滿腦子港台文化，點先至點得佢地郁呀，隨時會俾佢地點番轉頭，搞到頭昏腦脹，能夠通波仔行番出嚟，已算夠運！<br>港台文化之一係拍電影式劇集，十分認真，與一般肥皂劇不同貨色。左丁山親戚之中，有人在消防處任職，最近提醒每逢星期三在無綫翡翠台下午七時有「火速救兵」片集，由港台電視部製作，一共有八集，今晚就播第三集「高溫任務」。防火救火電影，荷里活拍過唔少，大都十分緊張，本港電視台亦有拍過，加插一啲情侶故事，真實性成疑。港台嘅防火救火劇集有咩唔同呢？公僕鄭惠芳（高級監製）周圍講，「火速救兵」拍攝前立下兩大原則：（一）要有真實感，因為與消防處合作，支援、資料、情節、對白方面都有真人真事為編劇基礎，拍攝時，有消防官跟場指導，（二）劇集講感情，不涉及男女私情，但發掘家人同袍之間的感情掙扎、矛盾。<br>今晚呢集「高溫任務」在油麻地廟街拍攝五級大火，商廈、住客積極支持，得以順利完成。左丁山最近與一位消防總長見過面，就問過佢如果有沖天大火災，香港消防如何勝過上海消防？總長答得好技巧，話不可以評論上海，跟住就講到防火勝於救火，香港防火第一靠安全制度，靠消防條例，第二先至靠火燭車，因為任何雲梯都上唔到三四十樓，防火制度遠勝雲梯也！</p></body></html>