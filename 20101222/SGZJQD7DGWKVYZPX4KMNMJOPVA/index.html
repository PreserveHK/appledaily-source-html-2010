<html><header><meta charset="utf-8"><title>中環在線：維他奶新汽水機　人仔港紙都啱使 - 李華華</title></header><body><h1>中環在線：維他奶新汽水機　人仔港紙都啱使 - 李華華</h1><p>周星馳喺《賭聖》裏面有呢一幕──佢剛落嚟香港，喺火車站外面嘅汽水機前面，見口渴但又無港幣，於是問保安借……但好快，呢一幕可能以後都唔會見到喇！維他奶（345）原來已經出咗全港首部可以接受人民幣嘅雙幣自動販賣維他奶機（圖），首批已經裝咗喺中港兩地嘅邊境口岸同碼頭，之後就會陸陸續續喺其他旅遊熱點安裝。<br>但唔知乜嘢原因，呢架雙幣機雖然接受人民幣付款，但就只接受10元嘅人民幣紙幣喎，咁佢係咪找港幣呢？人民幣係咁升，會唔會蝕水o架……不過唔緊要喇，部機都係旨在方便啲嚟香港玩、使錢嘅同胞，找咩畀佢哋都應該唔會好計較啩！</p></body></html>