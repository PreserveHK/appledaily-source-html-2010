<html><header><meta charset="utf-8"><title>天王抱抱20年一閏</title></header><body><h1>天王抱抱20年一閏</h1><p>前晚首場紅館演唱會，劉德華專程請來由90年代四大天王時期爭獎爭崩頭的宿敵黎明做嘉賓，掀起整晚高潮，全場叫聲震天，當黎明未出場時，華仔語重心長說：「以往因為有呢個嘉賓，所以令到你哋更錫我，更支持我，當我搵佢做嘉賓時，佢都有少少懷疑，但我話我嘅fans唔只支持我，仲係支持每一個人。」</p><p>之後黎明出場，兩人甫見面先來個深情擁抱，全場起哄，黎明說：「恭喜晒，好開心。我喺台下面見到一啲平時冇機會見嘅人，又透過耳機聽到華仔同你哋嘅對話，接觸到你哋，呢個經歷令我好溫暖好開心。」隨即兩人合唱一曲《明星》，黎明甫開腔唱歌，觀眾拍掌附和，但華仔和黎明卻表現有點生疏。當華仔唱至最後一句：「求你在心中記住我。」黎明即說：「我會。」多年是非可謂一朝化解。接着黎明獨唱一曲《忘情水》，全程他只企在台中，未有行近觀眾席。<br>訪問時華仔表示三、四個月前親自致電請黎明，他說：「喺過去嘅30年，佢的確擔當一個重要角色。」但提到黎明似不敢行近觀眾，華仔笑說：「有幾驚，冇嘢喎！」<br>曲目：《明星》、《忘情水》</p><p>天若有情</p><p>現場播出華仔經典作品《天若有情》中和吳倩蓮的片段，華仔則以「華Dee」造型坐着一架車牌「30th」的blingbling電單車出現，全場嘩聲四起，他笑說：「當年我憑呢個look呃咗好多女仔，好多女仔以為我係好男友，你哋話係唔係？」<br>曲目：《情深的一句》</p><p>母子情深</p><p>同場播出華仔和葉德嫻（圖）合演的《法外情》片段，一身旗袍造型的葉德嫻出場，掌聲雷動，華仔唱出《MaMaILoveU》時，甫見戲中媽媽已開始忍不住飲泣。接着葉德嫻獨唱一曲《赤子》，雖然久未在台上唱歌，但葉德嫻寶刀未老，唱功令人拍爛手掌。接着華仔以《無間道》中的警察「劉建明」現身，穿上閃爆避彈衣，再用雙手大玩激光。<br>曲目：《MaMaILoveU》、《赤子》、《無間道》、《被遺忘的時光》、《流浪》、《神鵰大俠》、《暗裡着迷》</p><p>睡衣派對</p><p>華仔以山本耀司的波點睡衣出現安哥環節，加上一連串快歌，前排fans幾乎全部企起身，華仔也識趣地走近他們握手，其間有fans攬着他不放，要保安人員出手將他們分開，華仔又抱起fans的BB，台上台下打成一片。<br>曲目：《獨自去偷歡》、《不需要愛情》、《鑽石眼淚》、《末世天使》、《情感的禁區》、《可不可以》、《17歲》、《IDon'tWannaSayGoodbye》</p><p>三度落淚</p><p>經過前年瞞婚事件，華仔形象一度插水，他前晚再次在紅館開騷，壓力甚大，不過現場見fans不離不棄繼續支持自己，難怪華仔三度落淚，其間更一度泣不成聲，他說：「有時演唱會唔需要大製作，只要用心，都會得到大家支持。人大咗反而唔夠堅強，我係鐵人嚟o架嘛，但咁易俾你哋感動到，呢首歌我要話畀大家聽，雖然我冇機會逐一見到你哋記住你哋個樣，但每個嘅掌聲我都係會記住。」歌迷向華仔送上紙巾拭淚，他抹完後拋回台下送給fans。<br>曲目：《心只有你》、《仍唱我的歌》</p></body></html>