<html><header><meta charset="utf-8"><title>環保大使Outlander　4變2慳6萬</title></header><body><h1>環保大使Outlander　4變2慳6萬</h1><p>以前一講SUV，城市越野喎？梗係有型行先，四驅係咪嘥油，我真係懶理，不過今時今日，就算唔旨在啲錢，食油怪始終會俾人批評係環保剋星。要有型同兼顧環保，點會唔得？好似三菱Outlander2.0，就係一架打正環保旗號的七人SUV，將四驅換上兩驅，幫荷包慳番唔少之餘，都係時候為環保出一份力喇！<br><br>記者：趙慧敏<br>攝影：林栢鈞<br>Model：Pinky@PureModels</p><p>4WD雙生花</p><p>去年鮮有新車推出的三菱，蟄伏一年後，踏入2010年，開始發動一連串攻勢，最令人關注的當然是i-MiEV電動車正式在市場公開發售，似要用行動證明電動車發展，已踏入成熟期，雖然反應如何暫時仍是未知之數，不過話口未完，三菱再有一款以環保招徠的車款推出市場，而且還是市場少有的七人SUV。其實Outlander早年曾先後推出3.0及2.4款式，今次廠方將引擎降至2公升，又將原來的4WD改為2WD，明顯衝着減低耗油的環保市場而來。外觀上，兩驅Outlander跟本來的四驅版本可以視為孖生兄弟，同樣擁有三菱鯊魚式車頭設計，凌厲的頭燈，配在SUV身上，實在襯得起有餘。不過今次重點唔係外觀，而係性能跟2.4版本的差距。老實講，睇番數據，將原來2.4公升引擎改為2公升引擎，令馬力由170匹下降至148匹，不過峯值扭力亦由原來4,100轉釋出226Nm，下降至4,200轉才釋出197Nm，動力稍降是意料中事，不過數據歸數據，而且4WD與2WD，始終是兩碼子事，真正駕駛感覺才夠實際。</p><p>咬地感稍削</p><p>踏入車廂，已定下目的地是彎多路斜的清水灣，雖然深踏油門後，引擎聲稍稍欠缺雄渾感，但一口氣直衝上大斜路，仍有足夠力水，選用+/-波撥片，轉波反應利落。不過始終是2WD，加上高車身，在彎路時咬地表現稍為遜色。講到其他設備，2公升版本同2.4版本確是不相伯仲，大天窗當然是SUV必備，18吋合金胎軨、霧燈、LED尾燈組合，都啱晒車主要求。至於內櫳佈局，雖然第二排空間十足，但尾排則稍嫌夾硬嚟，為遷就座椅可完全置於地台下，座椅軟墊明顯較薄及狹窄，但可以多載兩個人，始終較合乎經濟原則。環保分子數口精自然是理所當然，既然Outlander2.0被政府確認為環保私家車類別，可獲30%首次登記稅優惠，車價只係$239,900，比起Outlander2.4要$299,900，足足平成6萬，計埋慳番嘅電油費，確係諗得過。</p><p>Outlander2.0規格</p><p>引擎：1,998ccMIVEC<br>馬力：148ps/6,000rpm<br>扭力：197Nm/4,200rpm<br>傳動：6前速自動變速系統<br>售價：$239,900<br>查詢：27211111（寰宇汽車）</p></body></html>