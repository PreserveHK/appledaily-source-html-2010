<html><header><meta charset="utf-8"><title>隔牆有耳：煲呔遊世博中伏 - 李八方</title></header><body><h1>隔牆有耳：煲呔遊世博中伏 - 李八方</h1><p>煲呔早前遊上海睇世博閉幕，佢嘅facebook專頁「上亞厘畢道」走在最前線，上載咗啲同世博香港職員笑住傾偈嘅官式照片。有個在西班牙館工作嘅香港女仔，煲呔暱稱佢做「阿思」，又感謝阿思「深刻」分享，但原來背後有段古。煲呔一心諗住影張相做吓親民騷，點知中伏，俾阿思寸到黑面。</p><p>竟然問人有冇蝦過佢</p><p>「上海肉搏最後一日，偉大的香港特別神經區神經長官撥冗來訪敝館，本人臨危受命落去招呼……」在西班牙館做公關嘅阿思見到上亞厘畢道專頁啲相，覺得有必要將真相講出嚟，寫咗篇《上海肉搏記》嘅note。煲呔伉儷本周一去西班牙館參觀，阿思自我介紹係香港人之後，煲呔冇乜反應，反而隨員「驚為天人」。<br>原來隨員睇中阿思，同佢講特首想見佢。阿思見得閒就赴會，煲呔一見到佢，即刻好熟咁握手：「好高興你肯過嚟同我傾偈呀！」聽到阿思話之前做過記者，煲呔話：「咁你之前有冇蝦我呀？哈哈哈！」阿思開始出招：「突手，邊有人會蝦到你呀！哈哈哈！」<br>戲肉嚟喇，有機會同特首對話，阿思指世博可以畀西九借鏡，多啲同公眾討論展覽內容，而唔係建築外形。煲呔懶醒抽水：「啲保育人士成日話呢樣唔拆得嗰樣唔起得，但如果你唔活化佢，佢就只係得個殼。」阿思反擊：「人哋外灘係金玉其外呀，但你香港連個殼都冇嘛，呢樣嘢你冇得賴啲保育人士喎。」阿思又話西九要有多啲休憩空間，「唔係掛住起完M+起豪宅」，此時，煲呔EQ失控，開始黑面。</p><p>15分鐘分享不歡而散</p><p>煲呔轉話題，問阿思喺世博呢半年學到啲乜。阿思再出拳：「認識到香港嘅優勢已經再唔係硬件，人哋上海已經超越我哋啦。我哋人文素質嘅優勢要加以鞏固。要搞西九、亞運，應該先向上海學習吓囉。」搞到煲呔塊面黑到無可再黑，15分鐘分享不歡而散。<br>煲呔走後，特首辦人員問阿思對香港館有乜睇法，佢答兩個字：「嘥錢！」某官員喜見知音人，忍唔住話"Isharewithyou！"<br><br>mailto:pf_lee@appledaily.com</p></body></html>