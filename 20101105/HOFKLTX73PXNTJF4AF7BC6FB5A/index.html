<html><header><meta charset="utf-8"><title>中環在線：曹sir轉行揸鑊鏟 - 李華華</title></header><body><h1>中環在線：曹sir轉行揸鑊鏟 - 李華華</h1><p>寫財經專欄寫到發達、人稱「老曹」嘅曹仁超，自從宣佈今年底金盤封筆後，大家都好關注佢嘅去向，華華就覺得，佢個「勢」仍然咁好，就咁告老歸田咪好寂寞？所以應該會有啲搞作，而華華嘅直覺真係冇錯！路邊社權威人士同華華講，曹sir將會摺高衫袖揸起鑊鏟，親自坐盤搞基金，最近佢仲周不時響中環四圍蒲揀office呢！<br>呢單嘢華華自然要搵當事人求證啦！曹sir默認咗會搞fund做生意，咁係佢自己獨資定孖人夾份又或者幫朋友手呀？佢話要先賣個關子，事關家雙方律師仲響度deal緊，條件仲未斟掂數，所以家陣仲未簽約，不過，開fund啲前期工作，好似租寫字樓同埋請人會密鑼緊鼓進行，但佢話唔想俾人知道佢底牌，暫時都係神秘啲好，希望最快下個月可以成事、明年初開檔，目標梗係focus響中國大陸喇。</p><p>四圍揀office搞基金</p><p>以曹Sir叫座力加埋40年炒股經驗，佢一吹雞，大批擁躉會叩門畀錢，唔知個fund受唔受華華呢啲平民玩嘅呢？<br>橫掂傾開偈，循例都問曹sir貼士喇！奉行「有智慧不如趁勢」嘅佢大派定心丸，估未來兩年港股仲係牛市：「聯儲局QE2擺到明要創造一個升勢，你睇淡友都要轉軚，所以千祈唔好造淡！」而相對港股，佢更加睇好A股，「未來10年，中國消費市場會爆炸性上升，賺錢機會多的是……」大家收到未?<br><br>李華華<br>mailto:LiWaWa@AppleDaily.com
</p></body></html>