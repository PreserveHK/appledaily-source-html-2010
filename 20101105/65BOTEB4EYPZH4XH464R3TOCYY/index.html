<html><header><meta charset="utf-8"><title>中環在線：方逸華再掟2000萬開戲 - 李華華</title></header><body><h1>中環在線：方逸華再掟2000萬開戲 - 李華華</h1><p>四叔大仔李家傑無厘頭爆單「串燒三兄弟」搞出大頭佛，睇怕有排都唔得閒搞其他嘢住，包括同六嬸方逸華（圖）傾緊買TVB電視廣播（511）！單嘢處於膠着狀態，一直要賣仔又要摸頭的六嬸有咩搞作呢？照華華估，佢應該想轉戰電影圈！</p><p>夥邵氏拍多兩套</p><p>噚日TVB公佈咗一單關連交易，就係同大股東邵氏兄弟公司繼續合作拍電影，而查實TVB同邵氏舊年已經成立各佔一半股權嘅合營公司拍戲，每套預算1000萬港紙，包括《LaughingGor之變節》、《72家租客》、《翡翠明珠》同埋《抱抱俏佳人》，之不過唔算好賣座，唔知回唔回到本；呢鋪就再接再厲，雙方再掟最多2000萬出嚟，仲起碼拍多兩套……<br>嗱，蕭公子套《3D肉蒲團之極樂寶鑑》成本要2300萬，目標票房先至敢Set響5000萬，咁TVB斷估唔會拍呢啲風月片，六嬸如果想刀仔鋸大樹，睇怕都要放低林峯諗啲新噱頭噃！<br>李華華</p></body></html>