<html><header><meta charset="utf-8"><title>中環在線：鴻興任洪昌翻身買豪宅 - 李華華</title></header><body><h1>中環在線：鴻興任洪昌翻身買豪宅 - 李華華</h1><p>淺水灣頭段嘅雅柏苑，早排A座7樓2室以6000萬破紀錄成交，呢單成交，真係令華華感到欷歔！根據土地註冊處資料顯示，買家係透過任氏實業有限公司購入，大股東為任洪昌，即係老牌印刷商鴻興印刷（450）個創辦人。個單位2338方呎，呎價2.57萬元，都係recordhigh！</p><p>城中名人輪住炒</p><p>雅柏苑係南區著名豪宅之一，唔少城中名人富豪都買賣過，好似利孝和夫人家都住緊個四千幾呎複式單位，間唔時都招呼吓啲老友上去玩。又好似商業電台嘅俞琤，90年代初都買過嚟投資，揸咗四年，賺咗成千三萬。就連「撈底王」馬榮成舊年都用咗4760萬入咗件雅柏苑B座單位，呎價成兩萬，不過，一年幾時間，就升值咗近三成，照咁睇，好旺財呢！<br>諗番起08年金融海嘯嗰陣，鴻興呢隻老牌工業股，唔掂到要搵「番薯梁」打救，好多人睇死任家翻身無望，家陣豪買靚屋，你話喇，世事何曾真係絕對呢？<br>李華華
</p></body></html>