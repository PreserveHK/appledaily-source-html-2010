<html><header><meta charset="utf-8"><title>求驗客手記：科蘭凱旋　女友艷照贈興 - 求驗客</title></header><body><h1>求驗客手記：科蘭凱旋　女友艷照贈興 - 求驗客</h1><p>如果唔計冠軍隊西班牙，烏拉圭絕對係今屆世界盃決賽周最成功嘅球隊，前日喺首都蒙得維的亞搞嘅榮歸活動，共吸引15萬人聚集慶祝國家隊得殿軍，總統穆希卡（JoseMujica）直言國家「從未試過咁團結」。科蘭當然係大英雄，受到歡呼喝采、被隊友抬起不在話下，而佢個阿根廷索模女友娜拉（ZairaNara）為雜誌影嘅艷照近日面世，都算為愛郎凱旋贈興。</p><p>被隊友抬起全場哄動</p><p>15萬，我哋就咁聽可能唔係好多，但如果大家知道烏拉圭人口大約只得350萬，就知呢個數絕對唔講得笑。喺台上，總統穆希卡當然係最多嘢講，佢感激國家隊職球員嘅努力：「你哋展示咗咩叫做勇氣，仲畀大家一個夢想可以成真嘅希望，國家從未試過咁團結！」<br>不過，獲得最多掌聲嘅人始終都係贏得金球獎嘅射手科蘭，佢喺總統手上接過榮譽獎牌後話：「之前諗都冇諗過可以令國家咁團結，呢份感覺真係難以形容。」唔使講，行動最實際，身邊嘅盧根奴、蘇亞雷斯合力抬起呢位大英雄，即時全場哄動。</p><p>索模女友新相露半球</p><p>科蘭喺球場威到盡，喺情場一樣咁威。眾所周知佢有個索爆嘅21歲阿根廷女友娜拉。呢位前馬勒當拿女朋友雲達娜拉（WandaNara）嘅細妹，年前曾被某雜誌選為最索嘅西甲球員另一半，自然魅力非凡。<br>小妮子周不時拍廣告、為雜誌影性感相，好似今個月出版嘅時尚生活雜誌《Remix》，就有一輯娜拉嘅靚相，想睇性感嘅有佢露臀，亦有佢着傳統服飾「露半球」高舉世界盃。科蘭家陣紅透半邊天，女友就整輯靚相贈興，科蘭人氣肯定有排旺落去。</p></body></html>