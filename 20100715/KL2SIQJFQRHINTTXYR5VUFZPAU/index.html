<html><header><meta charset="utf-8"><title>中環在線：華國鋒二公子　入局金山能源 - 李華華</title></header><body><h1>中環在線：華國鋒二公子　入局金山能源 - 李華華</h1><p>金山能源（663）現任主席王大勇今年2月坐正之後，話明全力將公司打造成超級煤炭企業，做唔做到，家仲未知，但佢組班嘅能力就真係不容忽視！噚日公司又再引入猛人、前國家領導人華國鋒第二仔蘇斌做非執行董事。<br>無搞錯，華國鋒個仔真係姓蘇！因為華國鋒原本姓蘇名鑄，1938年參加革命嗰陣先至改名！咁華國鋒應該都唔使點介紹，蘇斌又有幾猛呢?佢本身搞煤炭行業搞咗好多年，曾經做過中國煤炭暨焦炭投資基金聯席主席，仲係香港能源礦聯合會名譽會長。<br>其實響蘇斌之前，金山已經猛人如雲，3月份引入咗神華集團前董事長陳必亭、前網通高級副總裁張長勝等做顧問；兩個董事王同田同埋李儀，分別係前神華集團煤炭運銷公司副總經理同前山西焦煤集團副董事長，市值不足30億嘅上市公司有咁嘅人馬，如無作為，睇怕都應該打patpat！<br>李華華</p></body></html>