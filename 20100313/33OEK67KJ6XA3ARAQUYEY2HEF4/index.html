<html><header><meta charset="utf-8"><title>住豪宅捱世界 - 左丁山</title></header><body><h1>住豪宅捱世界 - 左丁山</h1><p>老牌記者P以前係英文報紙記者、編輯，後來又做過大企業公共事務，多時不見，以為佢已經退出江湖，點知佢突然來電（左丁山手機號碼又係二十年不變），約去FCC食飯。FCC乃英文人嘅地頭，好耐冇幫襯過咯，上到去二樓，咦，人客少啲喎，比起以前日日客滿情況，差好遠，與啲貴價餐廳冇得比。上星期三打電話到IFC之高級食店國金軒、利苑、龍景軒訂本星期一嘅位，想話請傅會長吃午飯，以為提早四天訂位，得喇啩，點知全部食檸檬，可見IFC幾咁生意暢旺而左丁山係幾咁背。諗真吓，香港經濟復甦，高價高檔餐廳做到笑逐顏開，惟是傳媒記者薪水低，加薪少，外國記者咪又一樣，FCC專做呢類人生意，無怪中午時分，大堂餐廳嘅生意稀疏。中國海外（688）老總孔慶平與傳媒吃春茗，爆出一句：「記者人工低，咁搏命做乜？」成為虎年金句，雖然孔總講完，滿臉通紅，急急解畫（現場記者講嘅），但此話已傳誦一時。<br>香港記者人工低，搵命博，非自今日始，若非一九九○年《壹週刊》誕生，後來嘅加薪幅度仲會低好多。但記者P呢，老早已係上層編輯，搵到銀，素來準時嘅佢，此日竟然遲大到，問佢點解，佢話揸車到中環，塞車非常嚴重。點解要揸車呀，搭地鐵就算啦，記者P話：「我住在渣甸山。」左丁山聽到，幾乎噴茶，邊度會有記者住在豪宅地段渣甸山如斯巴閉？</p><p>記者P話：「你有所不知，二十幾年前，總編輯R某日得閒無事，車我去周圍睇樓，去到渣甸山，有幾個銀主盤出售，老總R立即買咗一間，我返屋企與老婆商量後，傾盡儲蓄買咗兩間，每間千幾呎，二百幾萬一間，早已供甩晒，依家值幾多錢，你估嘞，人一世，物一世，我就想住在渣甸山嘞，好多老友叫我賣樓套現，搬去元朗印印腳，但揸住咁多現金做乜，自己住好過！」原來如此，唉，同樣係廿幾年前，地產W叫左丁山買九肚山house，二千四呎賣二百四十萬，但左丁山唔捨得賣晒啲股票，猶豫三個月，卒之碰上股災，變成一無所有，與記者P比較真係同人唔同命。記者P又講，「我係住在豪宅地段嘅豪宅，但我嘅荷包就唔豪，逼住自己繼續動腦筋搵銀，老得冇咁快會長命啲呀！」旨哉斯言，住得好，人都精神啲，我哋普通人，揸住太多現金，唔投資就驚蝕底，投資就驚碰上雷曼，隨時搞到自己血壓高！</p></body></html>