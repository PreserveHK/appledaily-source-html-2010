<html><header><meta charset="utf-8"><title>最靚畫面高清戰神　殺盡希臘眾神</title></header><body><h1>最靚畫面高清戰神　殺盡希臘眾神</h1><p>如果FF13係次世代RPG里程碑，咁GodofWarIII就一定係動作Game神級作。遊戲畫面全部即時運算，人物肌肉疤痕爆頭挖眼高清演繹，真係播片咁靚，今集仲話殺盡希臘眾神，絕對打甩髀！<br><br>文：阿洛</p><p>打埋今集無仇報</p><p>故事主角Kratos係斯巴達肌肉戰士，但面對野蠻族之王時戰敗，垂死嘅佢用靈魂換嚟戰神力量，但就搞到家破人亡，仲俾眾神排斥唔侵佢玩。<br>嬲嬲哋復仇復足三部曲，嚟到第三集，Kratos繼續向住古希臘奧林匹斯之巔進發，會挑戰海王波士頓、冥王哈迪斯同眾神之首宙斯，敵人仲有超巨大嘅泰坦十二巨神之首，簡單講，差唔多炒起背叛佢嘅整個希臘眾神！</p><p>特殊技上天下海</p><p>打戰神就係要暢快，今集繼續有大量血腥特殊技，俾玩家用殘暴手段了結班「神唔似神」，而透過今集畫面，更發覺有大量壯觀場景，例如喺郁動緊嘅巨人身上大打出手，又例如面對成個海咁大嘅首領。另外，今集亦有大量新武器新道具加入，好似拳拳到肉嘅獅子頭拳套、着咗可以喺地面衝刺嘅靴同飛天嘅翼等等，可以上天下海大顯身手。比較敏感係前作露骨嘅同裸女玩小遊戲部份依然存在，而且仲有裸露鏡頭，小朋友玩到嗰Part記得叫老竇幫手。
</p><p>神級版本獨佔下載</p><p>「跟機級」大作，特別版梗係唔少得，呢隻《GOWIII》除有「主機同捆版」同「三集合版」外，更會有超豪華包裝嘅「潘朵拉之盒」版本！包裝盒就係遊戲中登場嘅傳說神器女——「潘朵拉之盒」雕塑品，內含《GOWIII》遊戲外，仲有限量版畫冊及新場景、新關卡、新造型及原聲配樂、隱藏片段等內容嘅下載兌換碼，可以上網下載身份象徵嘅獨佔元素。另外一提，呢隻Game會係中英文合版，即係有中文字幕，神呀！打救我吧！</p><p>PROFILE</p><p>主機：PS3<br>類型：動作<br>人數：1人<br>製作廠商：SCEStudiosSantaMonica</p></body></html>